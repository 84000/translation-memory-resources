<?xml version='1.0' encoding='utf-8'?>
<text>
  <p id="1">
    <s id="1:1">[V72]<ref folio="F.127.a"/>༄༅། རྒྱ་གར་སྐད་དུ། ཤཱི་ལ་སཾ་ཡུཀ་ཏ་སཱུ་ཏྲ། བོད་སྐད་དུ། </s>
    <s id="1:2">ཚུལ་ཁྲིམས་ཡང་དག་པར་ལྡན་པའི་མདོ། </s>
    <s id="1:3">ཐམས་ཅད་མཁྱེན་པ་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་མཉན་དུ་ཡོད་པ་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། </s>
  </p>
  <p id="4">
    <s id="4:1">དགེ་སློང་གི་དགེ་འདུན་ཆེན་པོ་བརྒྱ་ཕྲག་ཕྱེད་དང་བཅུ་གསུམ་དང་ཐབས་ཅིག་ཏུ་བཞུགས་ཏེ། </s>
  </p>
  <p id="5">
    <s id="5:1">དེའི་ཚེ་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། </s>
    <s id="5:2">དགེ་སློང་དག་ཤེས་པ་ནི་འགྲིབ། </s>
  </p>
  <p id="6">
    <s id="6:1">སྲོག་ནི་ཆད། </s>
  </p>
  <p id="7">
    <s id="7:1">ཚེའི་འདུ་བྱེད་ནི་ངེས་པར་འཇོམས་པར་འགྱུར་ན། </s>
  </p>
  <p id="8">
    <s id="8:1">ཅིའི་ཕྱིར་བརྩོན་འགྲུས་དང་། བརྟུལ་བ་བརྟན་པོས་སྒྲུབ་པར་མི་བྱེད། </s>
  </p>
  <p id="9">
    <s id="9:1">མིའི་ལུས་ནི་ཤིན་ཏུ་རྙེད་པར་དཀའ་ན་</s>
  </p>
  <p id="10">
    <s id="10:1">དེ་ཐོབ་ནས་</s>
  </p>
  <p id="11">
    <s id="11:1">དེས་རྙེད་པའི་རྒྱལ་བའི་བསྟན་པ་ལ་རབ་ཏུ་བྱུང་བ་ཡང་རྙེད་ན་</s>
  </p>
  <p id="12">
    <s id="12:1">ཐར་པའི་དོན་དང་མི་འཐུན་པ་དག་གིས་བསླུས་ཏེ་སྡུག་བསྔལ་བར་གྱུར་ཏ་རེ། </s>
    <s id="12:2">དགེ་སློང་དག་སྲོག་དང་བྲལ་ཞིང་ཤི་བ་ནི་སླའི། །ཚུལ་ཁྲིམས་ཉམས་པ་ནི་དེ་ལྟ་མ་ཡིན་ནོ། །</s>
  </p>
  <p id="13">
    <s id="13:1">དེ་ཅིའི་ཕྱིར་ཞེ་ན། </s>
    <s id="13:2">སྲོག་དང་བྲལ་བ་ནི་ཚེ་འདི་ཉིད་ཀྱི་སྐྱེ་བ་ཟད་པར་འགྱུར་གྱི། </s>
    <s id="13:3">ཚུལ་ཁྲིམས་ཉམས་ཤིང་ཞིག་པ་ནི་སྐྱེ་བ་འབུམ་ཕྲག་བརྒྱའི་བར་དུ་རིགས་དང་བྲལ་ཞིང་བདེ་བ་སྤངས་ཏེ</s>
  </p>
  <p id="14">
    <s id="14:1">རྣམ་པར་ལྟུང་བ་ཉམས་སུ་མྱོང་བར་འགྱུར་རོ། །</s>
  </p>
  <p id="15">
    <s id="15:1">དེ་ཕྱིར་སྟོན་པས་ཚུལ་ཁྲིམས་རབ་བསྔགས་བཤད། །</s>
  </p>
  <p id="16">
    <s id="16:1">ཚུལ་ཁྲིམས་ལྡན་པས་སངས་རྒྱས་འབྱུང་དང་ཕྲད། །</s>
  </p>
  <p id="17">
    <s id="17:1">ཚུལ་ཁྲིམས་ལྡན་པ་རྒྱན་རྣམས་ཀུན་གྱི་མཆོག །</s>
    <s id="17:2">ཚུལ་ཁྲིམས་འབྱོར་བ་དྲི་དང་བྱུག་པ་ཡིན། །</s>
  </p>
  <p id="18">
    <s id="18:1">ཚུལ་ཁྲིམས་ལྡན་པ་དགའ་བ་ཀུན་གྱི་གནས། །</s>
  </p>
  <p id="19">
    <s id="19:1">ཚུལ་ཁྲིམས་ལྡན་པ་གདུང་བ་<ref folio="F.127.b"/>སེལ་བའི་ཆུ། །</s>
    <s id="19:2">ཚུལ་ཁྲིམས་ལྡན་པ་འཇིག་རྟེན་ཀུན་གྱིས་བསྟོད། །</s>
  </p>
  <p id="20">
    <s id="20:1">ཚུལ་ཁྲིམས་དག་གིས་འགྲོ་བ་དམ་པ་མནོས། །</s>
    <s id="20:2">ཇི་ལྟར་སྦྲུལ་གདུག་ཀླུ་ཆེན་ནག་པོ་ཡང་། །</s>
    <s id="20:3">ཚུལ་ཁྲིམས་ཅན་ལ་གནོད་མེད་གཞན་ཅི་སྨོས། །</s>
  </p>
  <p id="21">
    <s id="21:1">ཚུལ་ཁྲིམས་ལྡན་པའི་དགེ་སློང་འོད་དང་ལྡན། །</s>
  </p>
  <p id="22">
    <s id="22:1">ཚུལ་ཁྲིམས་ལྡན་པ་གྲགས་འགྱུར་བདེ་བ་ཐོབ། །</s>
  </p>
  <p id="23">
    <s id="23:1">ཚུལ་ཁྲིམས་ལྡན་པ་མཐོ་རིས་འགྲོ་བའི་རྒྱུ། །</s>
    <s id="23:2">ཚུལ་ཁྲིམས་བསྲུངས་པས་མྱ་ངན་འདའ་ཐོབ་འགྱུར། །</s>
  </p>
  <p id="24">
    <s id="24:1">ཇི་ལྟར་མིག་མེད་གཟུགས་མཐོང་མི་རུང་ལྟར། །དེ་བཞིན་ཚུལ་ཁྲིམས་མེད་ན་ཆོས་མི་མཐོང་། །</s>
  </p>
  <p id="25">
    <s id="25:1">ཇི་ལྟར་རྐང་མེད་ལམ་འཇུག་ག་ལ་ནུས། །</s>
  </p>
  <p id="26">
    <s id="26:1">དེ་བཞིན་ཚུལ་ཁྲིམས་མེད་ན་ཐར་མི་འགྱུར། །</s>
  </p>
  <p id="27">
    <s id="27:1">ཇི་ལྟར་བུམ་པ་བཟང་པོ་རིན་ཆེན་སྣོད། །དེ་བཞིན་ཚུལ་ཁྲིམས་ཆོས་རྣམས་སྐྱེད་པའི་གཞི། །</s>
    <s id="27:2">ཇི་ལྟར་བུམ་ཆག་རིན་ཆེན་སྣོད་མི་རུང་། །</s>
  </p>
  <p id="28">
    <s id="28:1">དེ་བཞིན་ཚུལ་ཁྲིམས་རལ་བས་ཆོས་ཀུན་གཏུགས། །</s>
  </p>
  <p id="29">
    <s id="29:1">དང་པོ་ཚུལ་ཁྲིམས་མེད་པར་གྱུར་པ་དེས། །</s>
  </p>
  <p id="30">
    <s id="30:1">ཕྱི་ནས་མྱ་ངན་འདས་པ་ཐོབ་སྙམ་འམ། །</s>
    <s id="30:2">སྣ་དང་རྣ་རྡུམ་ལ་སོགས་གང་ཡིན་པ། །དེ་ལ་མེ་ལོང་དག་ནི་དགོས་མི་འགྱུར། །</s>
  </p>
  <p id="31">
    <s id="31:1">རྣ་བས་མ་ཐོས་མིག་སྔར་མ་མཐོང་བཞིན། །བསྟན་སྲུང་མི་དེ་མཐོ་རིས་འགྲོ་བར་འགྱུར། །</s>
  </p>
  <p id="32">
    <s id="32:1">ཐོས་མང་ཐོས་ལྡན་ཐོས་སྲུང་མཐོ་རིས་ཉིད། །</s>
    <s id="32:2">བུད་མེད་བསྟེན་དུ་ག་ལ་རུང་། །</s>
  </p>
  <p id="33">
    <s id="33:1">རྒྱལ་པོའི་ཕོ་བྲང་ག་ལ་དགའ། །</s>
  </p>
  <p id="34">
    <s id="34:1">དབུ་བ་སྙིང་པོ་ག་ལ་ཡོད། །</s>
  </p>
  <p id="35">
    <s id="35:1">ལོངས་སྤྱོད་རྟག་པ་ག་ལ་ཡིན། །</s>
  </p>
  <p id="36">
    <s id="36:1">བུད་མེད་དག་ལ་རུང་བ་མེད། །</s>
  </p>
  <p id="37">
    <s id="37:1">རྒྱལ་སྲིད་དག་ལ་དགའ་བ་མེད། །</s>
  </p>
  <p id="38">
    <s id="38:1">དབུ་བ་དག་ལ་སྙིང་པོ་མེད། །</s>
  </p>
  <p id="39">
    <s id="39:1">ལོངས་སྤྱོད་དག་ལ་རྟག་པ་མེད། །</s>
  </p>
  <p id="40">
    <s id="40:1">ལོངས་སྤྱོད་དག་ནི་འབབ་ཆུ་བཞིན། །</s>
    <s id="40:2">གྲུ་དེ་ཅི་འདྲ་ཁྱིམ་དེ་འདྲ། །</s>
  </p>
  <p id="41">
    <s id="41:1">མེ་ཏོག་ཅི་འདྲ་གཟུགས་དེ་བཞིན། །</s>
    <s id="41:2">སྲོག་ནི་ཆུ་བུར་འདྲ་བ་ཡིན། །</s>
  </p>
  <p id="42">
    <s id="42:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། །</s>
  </p>
  <p id="43">
    <s id="43:1">དགེ་སློང་དེ་དག་ཡི་རངས་ཏེ། །</s>
  </p>
  <p id="44">
    <s id="44:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།</s>
  </p>
  <p id="45">
    <s id="45:1">ཚུལ་ཁྲིམས་ཡང་དག་པར་ལྡན་པའི་མདོ་རྫོགས་སོ།། །།</s>
  </p>
</text>
