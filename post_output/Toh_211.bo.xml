<?xml version='1.0' encoding='utf-8'?>
<text>
  <p id="1">
    <s id="1:1"><ref folio="F.123.b"/>༄༅༅། །རྒྱ་གར་སྐད་དུ། པྲ་ཏཱི་ཏྱ་ས་མུཏྤཱ་དཱ་དི་ཙ་བི་བྷངྒ་ནིརྡེ་ཤ་ནཱ་མ་སཱུ་ཏྲ། བོད་སྐད་དུ། </s>
    <s id="1:2">རྟེན་ཅིང་འབྲེལ་བར་འབྱུང་བ་དང་པོ་དང་རྣམ་པར་དབྱེ་བ་བསྟན་པ་ཞེས་བྱ་བའི་མདོ། </s>
    <s id="1:3">དཀོན་མཆོག་གསུམ་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པའི་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །</s>
  </p>
  <p id="4">
    <s id="4:1">དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། </s>
    <s id="4:2">དགེ་སློང་དག་ཁྱེད་ལ་རྟེན་ཅིང་འབྲེལ་པར་འབྱུང་བ་དང་པོ་དང་རྣམ་པར་དབྱེ་བ་བསྟན་གྱིས། </s>
    <s id="4:3">དེ་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</s>
  </p>
  <p id="5">
    <s id="5:1">རྟེན་ཅིང་འབྲེལ་པར་འབྱུང་བ་དང་པོ་གང་ཞེ་ན། </s>
  </p>
  <p id="6">
    <s id="6:1">འདི་ལྟ་སྟེ། འདི་ཡོད་ན་འདི་འབྱུང་། </s>
  </p>
  <p id="7">
    <s id="7:1">འདི་སྐྱེས་པས་འདི་སྐྱེ་བ་སྟེ། </s>
  </p>
  <p id="8">
    <s id="8:1">འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ། རྣམ་པར་ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ། རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ། སྲེད་པའི་རྐྱེན་གྱིས་ལེན་པ། ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ། སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འབྱུང་བར་འགྱུར་ཏེ</s>
  </p>
  <p id="9">
    <s id="9:1">དེ་ལྟར་ན་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པོ་འདི་འབྱུང་བར་འགྱུར་རོ། །</s>
  </p>
  <p id="10">
    <s id="10:1">འདི་ནི་རྟེན་ཅིང་འབྲེལ་པར་འབྱུང་བ་དང་པོ་ཞེས་བྱའོ། །</s>
  </p>
  <p id="11">
    <s id="11:1">རྟེན་ཅིང་འབྲེལ་པར་འབྱུང་བའི་རྣམ་པར་དབྱེ་བ་གང་ཞེ་ན། </s>
  </p>
  <p id="12">
    <s id="12:1">མ་རིག་པའི་རྐྱེན་གྱིས་འདུ་བྱེད་ཅེས་བྱ་བའི་མ་རིག་པ་གང་ཞེ་ན། </s>
  </p>
  <p id="13">
    <s id="13:1">གང་དེ་སྔོན་གྱི་མཐའ་མི་ཤེས་པ་དང་། ཕྱི་མའི་མཐའ་མི་ཤེས་པ་དང་། སྔོན་དང་ཕྱི་མའི་མཐའ་མི་ཤེས་པ་དང་། ནང་མི་ཤེས་པ་དང་། ཕྱི་མི་ཤེས་པ་དང་། ནང་དང་ཕྱི་མི་ཤེས་པ་དང་། ལས་མི་ཤེས་པ་དང་། རྣམ་པར་སྨིན་པ་མི་ཤེས་པ་དང་། ལས་དང་རྣམ་<ref folio="F.124.a"/>པར་སྨིན་པ་མི་ཤེས་པ་དང་། སངས་རྒྱས་མི་ཤེས་པ་དང་། ཆོས་མི་ཤེས་པ་དང་། དགེ་འདུན་མི་ཤེས་པ་དང་། སྡུག་བསྔལ་མི་ཤེས་པ་དང་། ཀུན་འབྱུང་དང་། འགོག་པ་དང་། ལམ་མི་ཤེས་པ་དང་། རྒྱུ་མི་ཤེས་པ་དང་། རྒྱུ་ལས་ཡང་དག་པར་འབྱུང་བའི་ཆོས་མི་ཤེས་པ་དང་། དགེ་བ་དང་། མི་དགེ་བ་དང་། ཁ་ན་མ་ཐོ་བ་དང་བཅས་པ་དང་། ཁ་ན་མ་ཐོ་བ་མེད་པ་དང་། བསྟེན་པར་བྱ་བ་དང་། བསྟེན་པར་བྱ་བ་མ་ཡིན་པ་དང་། ངན་པ་དང་། གྱ་ནོམ་པ་དང་། ནག་པོ་དང་། དཀར་པོ་དང་། རྣམ་པར་དབྱེ་བ་དང་བཅས་པའི་རྟེན་ཅིང་འབྲེལ་པར་འབྱུང་བ་དང་། རེག་པའི་སྐྱེ་མཆེད་དྲུག་ཡང་དག་པ་ཇི་ལྟ་བ་བཞིན་ཁོང་དུ་མི་ཆུད་པ་དང་། གང་དེ་དང་དེར་ཡང་དག་པ་ཇི་ལྟ་བ་བཞིན་དུ་མི་ཤེས་པ་དང་། མ་མཐོང་བ་དང་། མངོན་པར་མ་རྟོགས་པ་དང་། རྨོངས་པ་དང་། ཀུན་དུ་རྨོངས་པ་དང་། མ་རིག་པ་དང་། མུན་པའི་རྣམ་པ་ཞེས་བྱ་བ་འདི་ནི་མ་རིག་པ་ཞེས་བྱའོ། །</s>
  </p>
  <p id="14">
    <s id="14:1">མ་རིག་པའི་རྐྱེན་གྱིས་འདུ་བྱེད་ཅེས་བྱ་བའི་འདུ་བྱེད་གང་ཞེ་ན། </s>
  </p>
  <p id="15">
    <s id="15:1">འདུ་བྱེད་ནི་རྣམ་པ་གསུམ་སྟེ། </s>
  </p>
  <p id="16">
    <s id="16:1">གསུམ་གང་ཞེ་ན། ལུས་ཀྱི་འདུ་བྱེད་དང་། ངག་གི་འདུ་བྱེད་དང་། ཡིད་ཀྱི་འདུ་བྱེད་དོ། །</s>
  </p>
  <p id="17">
    <s id="17:1">འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ཞེས་བྱ་བའི་རྣམ་པར་ཤེས་པ་གང་ཞེ་ན། </s>
  </p>
  <p id="18">
    <s id="18:1">རྣམ་པར་ཤེས་པའི་ཚོགས་དྲུག་སྟེ། </s>
  </p>
  <p id="19">
    <s id="19:1">མིག་གི་རྣམ་པར་ཤེས་པ་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རྣམ་པར་ཤེས་པའོ། །</s>
  </p>
  <p id="20">
    <s id="20:1">རྣམ་པར་ཤེས་པའི་རྐྱེན་གྱིས་མིང་དང་གཟུགས་ཞེས་བྱ་བ་ལ་མིང་གང་ཞེ་ན། </s>
  </p>
  <p id="21">
    <s id="21:1">གཟུགས་ཅན་མ་ཡིན་པའི་ཕུང་པོ་བཞི་སྟེ། </s>
  </p>
  <p id="22">
    <s id="22:1">ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་། རྣམ་པར་ཤེས་པའི་ཕུང་པོའོ། །</s>
  </p>
  <p id="23">
    <s id="23:1">གཟུགས་གང་ཞེ་ན། </s>
    <s id="23:2">གཟུགས་གང་ཡིན་པ་ཅི་ཡང་རུང་། </s>
  </p>
  <p id="24">
    <s id="24:1">དེ་དག་ཐམས་ཅད་འབྱུང་བ་ཆེན་པོ་བཞི་དང་། འབྱུང་བ་ཆེན་པོ་བཞི་དག་རྒྱུར་བྱས་པ་སྟེ། </s>
  </p>
  <p id="25">
    <s id="25:1">གཟུགས་འདི་དང་། སྔ་མའི་མིང་གཉི་ག་གཅིག་ཏུ་མངོན་པར་བསྡུས་ནས་མིང་དང་གཟུགས་ཞེས་བྱའོ། །</s>
  </p>
  <p id="26">
    <s id="26:1">མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག་ཅེས་བྱ་བའི་སྐྱེ་མཆེད་དྲུག་གང་ཞེ་ན། </s>
  </p>
  <p id="27">
    <s id="27:1">ནང་གི་སྐྱེ་མཆེད་དྲུག་སྟེ། </s>
  </p>
  <p id="28">
    <s id="28:1">མིག་ནང་གི་སྐྱེ་མཆེད་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ནང་གི་སྐྱེ་མཆེད་དོ། །</s>
  </p>
  <p id="29">
    <s id="29:1">སྐྱེ་<ref folio="F.124.b"/>མཆེད་དྲུག་གི་རྐྱེན་གྱིས་རེག་པ་ཞེས་བྱ་བའི་རེག་པ་གང་ཞེ་ན། </s>
  </p>
  <p id="30">
    <s id="30:1">རེག་པའི་ཚོགས་དྲུག་སྟེ། </s>
  </p>
  <p id="31">
    <s id="31:1">མིག་གི་འདུས་ཏེ་རེག་པ་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་འདུས་ཏེ་རེག་པའོ། །</s>
  </p>
  <p id="32">
    <s id="32:1">རེག་པའི་རྐྱེན་གྱིས་ཚོར་བ་ཞེས་བྱ་བའི་ཚོར་བ་གང་ཞེ་ན། </s>
  </p>
  <p id="33">
    <s id="33:1">ཚོར་བ་ནི་གསུམ་སྟེ། </s>
  </p>
  <p id="34">
    <s id="34:1">བདེ་བ་དང་། སྡུག་བསྔལ་བ་དང་། བདེ་བ་ཡང་མ་ཡིན། </s>
  </p>
  <p id="35">
    <s id="35:1">སྡུག་བསྔལ་བ་ཡང་མ་ཡིན་པའོ། །</s>
  </p>
  <p id="36">
    <s id="36:1">ཚོར་བའི་རྐྱེན་གྱིས་སྲེད་པ་ཞེས་བྱ་བའི་སྲེད་པ་གང་ཞེ་ན། </s>
  </p>
  <p id="37">
    <s id="37:1">སྲེད་པ་ནི་གསུམ་སྟེ། </s>
  </p>
  <p id="38">
    <s id="38:1">འདོད་པའི་སྲེད་པ་དང་། གཟུགས་ཀྱི་སྲེད་པ་དང་། གཟུགས་མེད་པའི་སྲེད་པའོ། །</s>
  </p>
  <p id="39">
    <s id="39:1">སྲེད་པའི་རྐྱེན་གྱིས་ལེན་པ་ཞེས་བྱ་བའི་ལེན་པ་གང་ཞེ་ན། </s>
  </p>
  <p id="40">
    <s id="40:1">ལེན་པ་ནི་བཞི་སྟེ། </s>
  </p>
  <p id="41">
    <s id="41:1">འདོད་པ་ཉེ་བར་ལེན་པ་དང་། ལྟ་བ་ཉེ་བར་ལེན་པ་དང་། ཚུལ་ཁྲིམས་དང་བརྟུལ་ཞུགས་ཉེ་བར་ལེན་པ་དང་། བདག་ཏུ་སྨྲ་བ་ཉེ་བར་ལེན་པའོ། །</s>
  </p>
  <p id="42">
    <s id="42:1">ལེན་པའི་རྐྱེན་གྱིས་སྲིད་པ་ཞེས་བྱ་བའི་སྲིད་པ་གང་ཞེ་ན། </s>
  </p>
  <p id="43">
    <s id="43:1">སྲིད་པ་ནི་གསུམ་སྟེ། </s>
  </p>
  <p id="44">
    <s id="44:1">འདོད་པའི་སྲིད་པ་དང་། གཟུགས་ཀྱི་སྲིད་པ་དང་། གཟུགས་མེད་པའི་སྲིད་པའོ། །</s>
  </p>
  <p id="45">
    <s id="45:1">སྲིད་པའི་རྐྱེན་གྱིས་སྐྱེ་བ་ཞེས་བྱ་བའི་སྐྱེ་བ་གང་ཞེ་ན། </s>
  </p>
  <p id="46">
    <s id="46:1">གང་སེམས་ཅན་དེ་དང་དེ་དག་གི་སེམས་ཅན་གྱི་རིས་དེ་དང་དེ་དག་ཏུ་གང་སྐྱེ་བ་དང་། ཤིན་ཏུ་སྐྱེ་བ་དང་། འཕོ་བ་དང་། མངོན་པར་འབྱུང་བ་དང་། རབ་ཏུ་འབྱུང་བ་དང་། ཕུང་པོ་སོ་སོར་ཐོབ་པ་དང་། ཁམས་སོ་སོར་ཐོབ་པ་དང་། སྐྱེ་མཆེད་སོ་སོར་ཐོབ་པ་དང་། ཕུང་པོ་རྣམས་མངོན་པར་གྲུབ་པ་དང་། སྲོག་གི་དབང་པོ་རབ་ཏུ་སྐྱེས་པ་འདི་ནི་སྐྱེ་བ་ཞེས་བྱའོ། །</s>
  </p>
  <p id="47">
    <s id="47:1">སྐྱེ་བའི་རྐྱེན་གྱིས་རྒ་ཤི་ཞེས་བྱ་བའི་རྒ་བ་གང་ཞེ་ན། </s>
  </p>
  <p id="48">
    <s id="48:1">གང་དེའི་སྤྱི་ཐེར་དང་། སྐྲ་དཀར་དང་། གཉེར་མའི་ཚོགས་པ་དང་། རྙིས་པ་དང་། ཞུམ་པ་དང་། བ་ལང་ཆུ་འཐུང་བ་ལྟ་བུར་གུག་པ་དང་། ལུས་ནག་པོའི་ཐིག་ལེས་གང་བ་དང་། ལུད་པ་ལུ་ཞིང་དབུགས་རྒོད་པ་དང་། མདུན་དུ་ལུས་བུབ་པ་ལྟར་བྱེད་པ་དང་། ཁར་བ་ལ་བརྟེན་པ་དང་། བླུན་པས་མོང་རྟུལ་བ་ཉིད་དང་། ཞན་པ་ཉིད་དང་། ཉམས་པ་དང་། ཡོངས་སུ་ཉམས་པ་དང་། དབང་པོ་རྒུད་པ་དང་། འདུ་བྱེད་རྣམས་རྙིངས་པ་དང་། ཤིན་ཏུ་རྙིངས་པར་གྱུར་པ་འདི་ནི་རྒ་བ་ཞེས་བྱའོ། །</s>
  </p>
  <p id="49">
    <s id="49:1">འཆི་བ་གང་ཞེ་ན། </s>
    <s id="49:2">སེམས་ཅན་གང་ཡིན་པ་དེ་དང་དེ་དག་སེམས་<ref folio="F.125.a"/>ཅན་གྱི་རིས། དེ་དང་དེ་དག་ནས་འཕོས་པ་དང་། འཕོ་བ་ཉིད་དང་། ཞིག་པ་དང་། ནང་ཉམས་པ་དང་། ཚེ་ཉམས་པ་དང་། དྲོད་ཡལ་བ་དང་། སྲོག་གི་དབང་པོ་འགགས་པ་དང་། ཕུང་པོ་རྣམས་འདོར་བ་དང་། ཤི་བ་དང་། དུས་བྱེད་པ་འདི་ནི་ཤི་བ་ཞེས་བྱ་སྟེ</s>
  </p>
  <p id="50">
    <s id="50:1">ཤི་བ་འདི་དང་སྔ་མ་རྒ་བ་གཉིས་གཅིག་ཏུ་བསྡུས་ནས་རྒ་ཤི་ཞེས་བྱ་སྟེ། </s>
  </p>
  <p id="51">
    <s id="51:1">འདི་ནི་རྟེན་ཅིང་འབྲེལ་པར་འབྱུང་བ་རྣམ་པར་དབྱེ་བ་ཡིན་ནོ། །</s>
  </p>
  <p id="52">
    <s id="52:1">དགེ་སློང་དག་ཁྱེད་ལ་རྟེན་ཅིང་འབྲེལ་པར་འབྱུང་བ་དང་པོ་དང་རྣམ་པར་དབྱེ་བ་བཤད་པར་བྱའོ། །</s>
  </p>
  <p id="53">
    <s id="53:1">ཞེས་ངས་སྨྲས་པ་གང་ཡིན་པ་དེའི་ཆེད་དུ་ངས་སྨྲས་པ་འདི་དག་ཡིན་ནོ། །</s>
  </p>
  <p id="54">
    <s id="54:1">རྟེན་ཅིང་འབྲེལ་པར་འབྱུང་བ་དང་པོ་དང་རྣམ་པར་དབྱེ་བ་བསྟན་པ་ཞེས་བྱ་བའི་མདོ་རྫོགས་སོ།།</s>
  </p>
</text>
