<?xml version='1.0' encoding='utf-8'?>
<text>
  <p id="1">
    <s id="1:1">འཕགས་པ་དཀོན་མཆོག་བརྩེགས་པ་ཆེན་<ref folio="F.131.b"/>པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་ཉི་ཤུ་རྩ་ལྔ་པ་སྟེ་ལྷག་པའི་བསམ་པ་བསྐུལ་བ། བམ་པོ་དང་པོ། །རྒྱ་གར་སྐད་དུ། ཨཱརྱ་ཨདྷྱཱ་ཤ་ཡ་སན་ཙོ་ད་ན་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། </s>
    <s id="1:2">འཕགས་པ་ལྷག་པའི་བསམ་པ་བསྐུལ་བ་ཞེས་བྱ་བ་ཐེག་པ་ཆེན་པོའི་མདོ། </s>
    <s id="1:3">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་བཱ་ར་ཎཱ་སཱི་ན་དྲང་སྲོང་ལྷུང་བ་རི་དགས་ཀྱི་ནགས་ན། </s>
  </p>
  <p id="4">
    <s id="4:1">དགེ་སློང་སྟོང་ཐམ་པའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་ལྔ་བརྒྱ་ཕལ་ཆེར་དགེ་བའི་རྩ་བ་ཡོངས་སུ་སྨིན་པ། ལས་ཀྱི་སྒྲིབ་པ་བསལ་བ་ཤ་སྟག་དང་ཐབས་ཅིག་ཏུ་བཞུགས་ཏེ</s>
  </p>
  <p id="5">
    <s id="5:1">དེའི་ཚེ་དེ་ན་བྱང་ཆུབ་སེམས་དཔའ་ཁ་ཅིག་འདུ་འཛི་ལ་དགའ་བར་གནས་ཤིང་གཉིད་ལ་དགའ་བ་དང་། ལས་ལ་དགའ་བ་དང་། སྨྲ་བ་ལ་དགའ་བ་དང་། སྤྲོས་པ་ལ་དགའ་བ་དང་། སྦག་པས་སྤགས་པར་གྱུར་པ་དང་། རིགས་པ་མེད་པ་དང་། མི་བརྩོན་པ་དང་། ལེ་ལོ་ཅན་དང་། བརྩོན་འགྲུས་དམན་པ་དང་། སྦྱོར་བ་བཏང་བར་གནས་ཏེ</s>
  </p>
  <p id="6">
    <s id="6:1">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་བྱང་ཆུབ་སེམས་དཔའ་དེ་དག་ཡོན་ཏན་མ་ཡིན་པའི་སྤྱོད་པ་འདི་ལྟ་བུ་དང་ལྡན་པར་མཐོང་ངོ་། །</s>
  </p>
  <p id="7">
    <s id="7:1">དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་འདི་སྙམ་དུ་སེམས་ཏེ། </s>
  </p>
  <p id="8">
    <s id="8:1">ཀྱེ་མ་བྱང་ཆུབ་སེམས་དཔའ་འདི་དག་ནི་བྱང་ཆུབ་ཀྱི་ཡན་ལག་ཡོངས་སུ་རྫོགས་པར་བྱ་བ་ལས་ཡོངས་སུ་ཉམས་ཀྱིས་བདག་གིས་བྱང་ཆུབ་སེམས་དཔའ་འདི་དག་བསྐུལ་བར་བྱ། </s>
  </p>
  <p id="9">
    <s id="9:1">དྲན་པར་བྱ་གོར་མ་ཆག་གོ་སྙམ་མོ། །</s>
  </p>
  <p id="10">
    <s id="10:1">དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ཕྱེ་མ་རེད་ཀྱི་དུས་ཀྱི་ཚེ་ནང་དུ་ཡང་དག་འཇོག་ལས་ལངས་ནས་</s>
  </p>
  <p id="11">
    <s id="11:1">བྱང་ཆུབ་སེམས་དཔའ་དེ་དག་ག་ལ་བ་དེར་སོང་སྟེ་</s>
  </p>
  <p id="12">
    <s id="12:1">ཕྱིན་ནས་</s>
  </p>
  <p id="13">
    <s id="13:1">བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང་ལྷན་ཅིག་ཏུ་ཡང་དག་པར་མགུ་བར་བྱ་བ་དང་། ཡང་དག་པར་དགའ་བར་<ref folio="F.132.a"/>བྱ་བའི་གཏམ་རྣམ་པ་སྣ་ཚོགས་བྱས་ནས་</s>
  </p>
  <p id="14">
    <s id="14:1">བྱང་ཆུབ་སེམས་དཔའ་དེ་དག་ལ་འདི་སྐད་ཅེས་སྨྲས་སོ། །</s>
  </p>
  <p id="15">
    <s id="15:1">ཅི་རིགས་ཀྱི་བུ་དག་ཁྱེད་དགེ་བའི་ཆོས་རྣམས་ཀྱིས་འཕེལ་བའམ། ཡོངས་སུ་ཉམས་པར་མ་གྱུར་ཏམ། </s>
    <s id="15:2">དེ་དག་གིས་སྨྲས་པ། </s>
    <s id="15:3">ཚེ་དང་ལྡན་པ་བྱམས་པ་བདག་ཅག་ནི་དགེ་བའི་ཆོས་རྣམས་ལས་ཡོངས་སུ་ཉམས་ཏེ་</s>
  </p>
  <p id="16">
    <s id="16:1">འཕེལ་བར་མ་གྱུར་ཏོ། །</s>
  </p>
  <p id="17">
    <s id="17:1">བདག་ཅག་དེ་བཞིན་གཤེགས་པར་འགྱུར་རམ་མི་འགྱུར་སྙམ་པའི་ཐེ་ཚོམ་གྱིས་ཀྱང་བདག་ཅག་གི་སེམས་ཀུན་ནས་དཀྲིས་ཤིང་འདུག་གོ །</s>
  </p>
  <p id="18">
    <s id="18:1">བདག་ཅག་ལོག་པར་ལྟུང་བའི་ཆོས་ཅན་ཡིན་ནམ། ལོག་པར་ལྟུང་བའི་ཆོས་ཅན་མ་ཡིན་ཞིག་གུ་སྙམ་པའི་འགྱོད་པས་ཀྱང་བདག་ཅག་གི་སེམས་ཀུན་ནས་དཀྲིས་ཤིང་འདུག་སྟེ</s>
  </p>
  <p id="19">
    <s id="19:1">བདག་ཅག་ནི་དགེ་བའི་ཆོས་རྣམས་ལ་ཡང་འདུན་པ་མི་སྐྱེའོ། །</s>
  </p>
  <p id="20">
    <s id="20:1">དེ་སྐད་ཅེས་སྨྲས་པ་དང་། </s>
    <s id="20:2">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་སྨྲས་སོ། །</s>
  </p>
  <p id="21">
    <s id="21:1">རིགས་ཀྱི་བུ་དག་ཁྱེད་ཚུར་ཤོག །</s>
  </p>
  <p id="22">
    <s id="22:1">བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ག་ལ་བཞུགས་པ་དེར་འདོང་ངོ་། །</s>
  </p>
  <p id="23">
    <s id="23:1">དེ་ཅིའི་ཕྱིར་ཞེ་ན། བཅོམ་ལྡན་འདས་དེ་ནི་ཐམས་ཅད་མཁྱེན་པ། ཐམས་ཅད་གཟིགས་པ། ཡེ་ཤེས་སྒྲིབ་པ་མི་མངའ་བ་དང་ལྡན་པ། སེམས་ཅན་ཐམས་ཅད་ཀྱི་སྤྱོད་པ་ལ་འཇུག་པ་ལ་མཁས་པ་སྟེ། </s>
  </p>
  <p id="24">
    <s id="24:1">དེས་ཁྱེད་ཀྱི་སྤྱོད་པའི་རིམ་པ་ཇི་ལྟ་བ་བཞིན་དུ་ཆོས་སྟོན་པར་འགྱུར་བའི་ཕྱིར་རོ། །</s>
  </p>
  <p id="25">
    <s id="25:1">དེ་ནས་བྱང་ཆུབ་སེམས་དཔའ་དྲུག་ཅུ་ཙམ་པོ་དེ་དག་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་ལྷན་ཅིག་ཏུ་བཅོམ་ལྡན་འདས་ག་ལ་བ་དེར་དོང་སྟེ། </s>
  </p>
  <p id="26">
    <s id="26:1">ལྷགས་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="27">
    <s id="27:1">ངུ་ཞིང་བཅོམ་ལྡན་འདས་ལ་ཡན་ལག་ལྔས་ཡང་དང་ཡང་དུ་ཕྱག་འཚལ་ནས་གདོང་ལ་མཆི་མ་ཟག་ཅིང་མགོ་མ་བཏེག་གོ །</s>
  </p>
  <p id="28">
    <s id="28:1">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་ཀྱང་བཅོམ་ལྡན་འདས་ཀྱི་ཞབས་ལ་མགོ་བོས་<ref folio="F.132.b"/>ཕྱག་འཚལ་ཏེ། </s>
  </p>
  <p id="29">
    <s id="29:1">བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འདུག་གོ །</s>
  </p>
  <p id="30">
    <s id="30:1">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="31">
    <s id="31:1">རིགས་ཀྱི་བུ་དག་ཁྱེད་མ་ངུ་མ་འགྱོད་པར་ལོངས། </s>
  </p>
  <p id="32">
    <s id="32:1">ཁྱེད་ཉིད་ཀྱིས་ལས་ཀྱི་རྣམ་པར་སྨིན་པ་ལ་མི་རྟོག་པར་དགའ་ཞིང་མགུ་ལ་ཡི་རངས་པས་གཞན་ལ་གཙེ་ཞིང་གཤེ་བ་བྱས་ཏེ། </s>
  </p>
  <p id="33">
    <s id="33:1">ལས་ཀྱི་སྒྲིབ་པ་དེ་ལྟ་བུ་མངོན་པར་འདུས་བྱས་པས་ད་ལྟར་ཁྱེད་བསྒྲིབས་ཤིང་ཆོད་དེ་ཀུན་ནས་བསྐོར་ཅིང་ཀུན་ནས་དཀྲིས་ནས་བརྩོན་པར་མི་ནུས་སོ། །</s>
  </p>
  <p id="34">
    <s id="34:1">དེ་ནས་བྱང་ཆུབ་སེམས་དཔའ་དྲུག་ཅུ་ཙམ་པོ་དེ་དག་གིས་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ། </s>
  </p>
  <p id="35">
    <s id="35:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="36">
    <s id="36:1">བདག་ཅག་གིས་གང་ཐོས་ན་</s>
  </p>
  <p id="37">
    <s id="37:1">རང་གི་སེམས་ཟློག་པར་བགྱིད་ཅིང་ལས་ཀྱི་སྒྲིབ་པ་གཞན་ཡང་མངོན་པར་འདུ་མི་བགྱིད་པར་འགྱུར་བའི་བདག་ཅག་གི་ལས་ཀྱི་སྒྲིབ་པ་བཅོམ་ལྡན་འདས་ཀྱིས་ལེགས་པར་བཀའ་སྩལ་དུ་གསོལ། </s>
  </p>
  <p id="38">
    <s id="38:1">དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་གང་ཟག་བྱང་ཆུབ་སེམས་དཔའི་ཐེག་པ་པ་དྲུག་ཅུ་པོ་དེ་དག་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="39">
    <s id="39:1">རིགས་ཀྱི་བུ་དག་སྔོན་བྱུང་བ་འདས་པའི་དུས་ན་དེ་བཞིན་གཤེགས་པ་ལོག་པར་དད་སེལ་གྱི་གསུང་རབ་ལ་ཁྱེད་རབ་ཏུ་བྱུང་སྟེ་</s>
  </p>
  <p id="40">
    <s id="40:1">འཁོད་པ་ན་ཚུལ་ཁྲིམས་ཀྱི་རྒྱགས་པས་མྱོས་པ་དང་། ཐོས་པའི་རྒྱགས་པས་མྱོས་པ་དང་། སྦྱངས་པའི་ཡོན་ཏན་དང་། ཡོ་བྱད་བསྙུངས་པ་ལ་མངོན་པར་ཞེན་པས་དགེ་སློང་ཆོས་སྨྲ་བ་གཉིས་ལ་འདི་ལྟར་རྙེད་པ་དང་བཀུར་སྟིའི་རྒྱུ་དང་། མཛའ་བཤེས་ཀྱི་ཁྱིམ་དང་། སློངས་མོ་སྟེར་བའི་ཁྱིམ་གྱི་གཞི་ལས་ཕྲག་དོག་དང་སེར་སྣ་དང་ལྡན་པས་འཁྲིག་པའི་སྐུར་པས་བསྐུར་ཏེ། </s>
  </p>
  <p id="41">
    <s id="41:1">ཆོས་སྨྲ་བའི་དགེ་སློང་དེ་གཉིས་ཀྱི་མཛའ་བཤེས་ཀྱི་ཁྱིམ་དང་། སློངས་མོ་སྟེར་བའི་ཁྱིམ་དུ་གྱུར་པ་གང་ཡིན་པ་དེ་དག་ཀྱང་ཁྱེད་ཀྱིས་ཕྱེ་སྟེ། </s>
  </p>
  <p id="42">
    <s id="42:1">ཐེ་ཚོམ་བསྐྱེད་ཅིང་མ་དད་པར་བྱས་ལ། <ref folio="F.133.a"/></s>
    <s id="42:2">དགེ་སློང་ཆོས་སྨྲ་བ་དེ་གཉིས་ཀྱི་མི་སྙན་པ་མང་པོ་དག་ཀྱང་སྨྲས། </s>
  </p>
  <p id="43">
    <s id="43:1">སེམས་ཅན་དེ་དག་གི་དགེ་བའི་རྩ་བ་ཡང་བཅད་ཅིང་དགེ་བ་ལ་སྒྲིབ་པར་བྱས་ཏེ། </s>
  </p>
  <p id="44">
    <s id="44:1">མི་དགེ་བའི་ལས་ཀྱི་སྒྲིབ་པ་དེས་ཁྱེད་ལོ་དྲུག་ཁྲིར་སེམས་ཅན་དམྱལ་བ་ཆེན་པོ་མནར་མེད་པར་སྐྱེས་སོ། །</s>
  </p>
  <p id="45">
    <s id="45:1">ལོ་བཞི་ཁྲིར་ནི་སེམས་ཅན་དམྱལ་བ་ཆེན་པོ་ཡང་སོས་སུ་སྐྱེས་སོ། །</s>
  </p>
  <p id="46">
    <s id="46:1">ལོ་ཉི་ཁྲིར་ནི་སེམས་ཅན་དམྱལ་བ་ཆེན་པོ་ཐིག་ནག་ཏུ་སྐྱེས་སོ། །</s>
  </p>
  <p id="47">
    <s id="47:1">ལོ་བརྒྱད་སྟོང་དུ་ནི་སེམས་ཅན་དམྱལ་བ་ཆེན་པོ་ཚ་བར་སྐྱེས་སོ། །</s>
  </p>
  <p id="48">
    <s id="48:1">ཁྱེད་དེ་ནས་ཤི་འཕོས་ནས་མིའི་ལུས་རྙེད་པ་རྙེད་ནས་ཚེ་རབས་ལྔ་བརྒྱར་མིག་མེད་དེ་དམུས་ལོང་དུ་གྱུར་ཏོ། །</s>
  </p>
  <p id="49">
    <s id="49:1">ཁྱེད་ལས་ཀྱི་སྒྲིབ་པ་དེ་ཉིད་ཀྱིས་བསྒྲིབས་ནས་གང་དང་གང་དུ་སྐྱེས་པ་དེ་དག་ཐམས་ཅད་དུ་སེམས་རྟུལ་བ་དང་། བརྗེད་ངས་པར་གྱུར་ཏོ། །</s>
  </p>
  <p id="50">
    <s id="50:1">མི་དགེ་བའི་རྩ་བའི་སྒྲིབ་པས་བསྒྲིབས་ཤིང་དབང་ཆུང་བར་གྲགས་པར་གྱུར་ཏོ། །</s>
  </p>
  <p id="51">
    <s id="51:1">མི་སྡུག་པའི་སྐྱོན་གྱིས་ཟིལ་གྱིས་ནོན་པ་དང་། སྨད་པ་དང་། བཤུང་བ་དང་། སྐུར་པ་མང་བར་ཡུལ་ངན་པ་དང་། ཡུལ་འཁོར་ངན་པ་དང་། ལྗོངས་ངན་པ་དག་ཏུ་རིགས་ངན་དང་། དབུལ་པོའི་རིགས་དག་ཏུ་སྐྱེས་ནས་</s>
  </p>
  <p id="52">
    <s id="52:1">རྙེད་པ་ཆུང་བ་དང་། བཀུར་སྟི་ཆུང་བ་དང་། མི་བཀུར་བ་དང་། མི་མཆོད་པར་གྱུར་ཏོ། །</s>
  </p>
  <p id="53">
    <s id="53:1">ཁྱེད་འདི་ནས་ཤི་འཕོས་ནས་ལྔ་བརྒྱ་པ་ཐ་མ་ལ་དམ་པའི་ཆོས་ནུབ་པའི་དུས་ཀྱི་ཚེ་ཡུལ་ངན་པ་ཤ་སྟག་ཏུ་རིགས་དམའ་བ་དང་། དབུལ་པོ་དག་ཏུ་སྐྱེ་བར་འགྱུར་ཏེ</s>
  </p>
  <p id="54">
    <s id="54:1">སྐུར་པ་མང་བ་དང་། བརྗེད་ངས་པ་དང་། དགེ་བའི་རྩ་བ་སྤོང་བ་དང་། བརྩོན་པ་བྱས་ཀྱང་བར་ཆད་འབྱུང་བ་དང་། སྣང་བ་བྱུང་ཡང་ཕྱིར་ནུབ་པར་འགྱུར་རོ། །</s>
  </p>
  <p id="55">
    <s id="55:1">ཁྱེད་ལྔ་བརྒྱ་པ་ཐ་མ་ལ་ལས་ཀྱི་སྒྲིབ་པ་ཐམས་ཅད་ཟད་པར་འགྱུར་ཏེ། </s>
  </p>
  <p id="56">
    <s id="56:1">ཟད་པར་བྱས་ནས་དེ་བཞིན་གཤེགས་པ་འོད་དཔག་མེད་ཀྱི་སངས་རྒྱས་ཀྱི་ཞིང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་ཏེ། </s>
  </p>
  <p id="57">
    <s id="57:1">དེ་བཞིན་གཤེགས་པ་འོད་དཔག་མེད་དེས་ཀྱང་ཁྱེད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་འགྱུར་རོ། །</s>
  </p>
  <p id="58">
    <s id="58:1">དེ་ནས་རིགས་ཀྱི་བུ་བྱང་ཆུབ་སེམས་དཔའི་ཐེག་པ་<ref folio="F.133.b"/>པ་དྲུག་ཅུ་པོ་དེ་དག་གིས་གདོང་ལས་མཆི་མ་ཕྱིས་ནས་སྐྱོ་ཞིང་སྐྱོ་བའི་ཡིད་ཀྱིས་ཡང་དག་པར་དགའ་སྟེ། </s>
  </p>
  <p id="59">
    <s id="59:1">སྤུ་ཟིང་ཞེས་བྱེད་པར་གྱུར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="60">
    <s id="60:1">བཅོམ་ལྡན་འདས་བདག་ཅག་གིས་བྱང་ཆུབ་སེམས་དཔའི་ཐེག་པ་པའི་གང་ཟག་རྣམས་ལ་ཐ་བའི་ནོངས་པའི་སེམས་བསྐྱེད་པ་གང་ལགས་པའི་ནོངས་པ་དང་། གཞན་ཡང་ལས་ཀྱི་སྒྲིབ་པ་གང་ཅི་མངོན་པར་འདུས་བགྱིས་པ་རྣམས་བདག་ཅག་གིས་བཤགས་སོ། །</s>
  </p>
  <p id="61">
    <s id="61:1">བཅོམ་ལྡན་འདས་དེང་སླན་ཆད་བདག་ཅག་འདི་རྣམས་ཀྱིས་དེ་བཞིན་གཤེགས་པའི་སྤྱན་སྔར་ཡི་དམ་འདི་ལྟ་བུ་བཅའ་བར་བགྱིའོ། །</s>
  </p>
  <p id="62">
    <s id="62:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་བྱང་ཆུབ་སེམས་དཔའི་ཐེག་པ་པའི་གང་ཟག་གི་ལྟུང་བ་མང་བའམ། མང་བ་མ་ལགས་པ་ཡང་རུང་སྟེ། </s>
  </p>
  <p id="63">
    <s id="63:1">གླེང་ན་བདག་ཅག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བསླུས་པར་འགྱུར་རོ། །</s>
  </p>
  <p id="64">
    <s id="64:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་བྱང་ཆུབ་སེམས་དཔའི་ཐེག་པ་པའི་གང་ཟག་ལ་བརྙས་སམ། དེ་ལ་མི་སྙན་པ་བརྗོད་ན་</s>
  </p>
  <p id="65">
    <s id="65:1">བདག་ཅག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བསླུས་པར་འགྱུར་རོ། །</s>
  </p>
  <p id="66">
    <s id="66:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་བྱང་ཆུབ་སེམས་དཔའི་ཐེག་པ་པའི་གང་ཟག་ཁྱིམ་པའམ་རབ་ཏུ་བྱུང་བ་ཡང་རུང་སྟེ། </s>
  </p>
  <p id="67">
    <s id="67:1">འདོད་པའི་ཡོན་ཏན་ལྔ་ལ་རྩེ་ཞིང་ཡོངས་སུ་སྤྱོད་པ་མཐོང་ན་མ་དད་པར་བགྱིད་པས་མ་གུས་པ་བསྐྱེད་དམ། དེ་ལ་སྟོན་པར་འདུ་ཤེས་མ་བསྐྱེད་ན་</s>
  </p>
  <p id="68">
    <s id="68:1">བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="69">
    <s id="69:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་མཛའ་བཤེས་ཀྱི་ཁྱིམ་དང་། སློངས་མོ་སྟེར་བའི་ཁྱིམ་གྱི་རྒྱུས་བྱང་ཆུབ་སེམས་དཔའི་ཐེག་པ་པའི་གང་ཟག་རྣམས་ཀྱི་ལུས་ལ་གནོད་པའམ། སེམས་ལ་གནོད་པ་བགྱིས་ན་</s>
  </p>
  <p id="70">
    <s id="70:1">བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="71">
    <s id="71:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་བྱང་ཆུབ་སེམས་<ref folio="F.134.a"/>དཔའི་ཐེག་པ་པའི་གང་ཟག་མཐོང་ནས་</s>
  </p>
  <p id="72">
    <s id="72:1">ཡིད་དུ་མི་འོང་བའི་ཚིག་གཅིག་ཙམ་ཞིག་སྨྲས་ན་</s>
  </p>
  <p id="73">
    <s id="73:1">ཡང་བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="74">
    <s id="74:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་ཉིན་ལན་གསུམ་མཚན་ལན་གསུམ་དུ་བྱང་ཆུབ་སེམས་དཔའི་ཐེག་པ་པའི་གང་ཟག་ལ་ཕྱག་མ་བགྱིས་ན་</s>
  </p>
  <p id="75">
    <s id="75:1">བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="76">
    <s id="76:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་བརྟུལ་ཞུགས་ཡང་དག་པར་བླངས་པ་འདིའི་སླད་དུ་རྒྱལ་སྲིད་ཐོབ་པ་འམ། ནོར་ཐོབ་པ་འམ། ལུས་དང་། སྲོག་དང་ཡང་མ་བསྡོས་ན་</s>
  </p>
  <p id="77">
    <s id="77:1">བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="78">
    <s id="78:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་ཉན་ཐོས་ཀྱི་ཐེག་པ་པ་འམ། རང་སངས་རྒྱས་ཀྱི་ཐེག་པ་པའི་གང་ཟག་ལ་བརྙས་ཏེ། </s>
  </p>
  <p id="79">
    <s id="79:1">བདག་ཅག་ནི་ཆེས་དྲག་གིས་དེ་དག་ནི་དེ་ལྟ་མ་ཡིན་ནོ་སྙམ་ན་བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="80">
    <s id="80:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་དམའ་བའི་སེམས་དང་། གདོལ་པ་དང་། ཁྱིའི་སེམས་ལྟ་བུར་གནས་པར་མ་བགྱིས་ན་</s>
  </p>
  <p id="81">
    <s id="81:1">བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="82">
    <s id="82:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་བདག་ལ་སྟོད་དམ། གཞན་ལ་སྨོད་ན་བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="83">
    <s id="83:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་གནོད་སེམས་དང་། རྩོད་པའི་འཇིགས་པས་བསྐུལ་མ་ཐག་ཏུ་དཔག་ཚད་དམ་དཔག་ཚད་བརྒྱ་རམ་བྱོལ་ན་</s>
  </p>
  <p id="84">
    <s id="84:1">བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="85">
    <s id="85:1">བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་བདག་ཉིད་ཚུལ་ཁྲིམས་དང་ལྡན་པར་ཁས་འཆེ་བ་འམ། མང་དུ་ཐོས་པ་འམ། སྦྱངས་པའི་ཡོན་ཏན་དང་ལྡན་པའམ། ཡོན་ཏན་གང་ཡང་རུང་བ་ཞིག་གིས་བདག་བརྗོད་ན་</s>
  </p>
  <p id="86">
    <s id="86:1">བདག་ཅག་གིས་དེ་བཞིན་གཤེགས་པ་ལ་བསླུས་པར་འགྱུར་རོ། །</s>
  </p>
  <p id="87">
    <s id="87:1"><ref folio="F.134.b"/>བཅོམ་ལྡན་འདས་གལ་ཏེ་བདག་ཅག་གིས་དེང་སླན་ཆད་དགེ་བ་མི་སྤྱོམས་ཤིང་སྡིག་པ་མི་འཆབ་པར་གནས་པར་མ་བགྱིས་ན་</s>
  </p>
  <p id="88">
    <s id="88:1">བདག་ཅག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བསླུས་པར་འགྱུར་རོ། །</s>
  </p>
  <p id="89">
    <s id="89:1">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའི་ཐེག་པ་པའི་གང་ཟག་དེ་དག་ལ་ལེགས་སོ་ཞེས་བྱ་བ་བྱིན་ཏེ། </s>
  </p>
  <p id="90">
    <s id="90:1">རིགས་ཀྱི་བུ་དག་ལེགས་སོ། །</s>
  </p>
  <p id="91">
    <s id="91:1">ལེགས་སོ་ཚིག་འདི་ཁྱེད་ཀྱིས་ལེགས་པར་སྨྲས་སོ། །</s>
  </p>
  <p id="92">
    <s id="92:1">ཡང་དག་པར་བླང་པ་འདི་ལེགས་པར་བྱས་སོ། །</s>
  </p>
  <p id="93">
    <s id="93:1">ཁྱེད་ཡང་དག་པར་བླང་བ་འདི་ལ་གནས་ན་ལས་ཀྱི་སྒྲིབ་པ་རྣམ་པར་བྱང་བར་འགྱུར་ཞིང་དགེ་བའི་རྩ་བ་རྣམ་པར་དག་པ་ཡང་ཐོབ་པར་འགྱུར་རོ། །</s>
  </p>
  <p id="94">
    <s id="94:1">དེའི་ཚེ་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། </s>
    <s id="94:2">བྱམས་པ་རིགས་ཀྱི་བུ་འམ། རིགས་ཀྱི་བུ་མོ་ལས་ཀྱི་སྒྲིབ་པ་སྦྱང་བར་འདོད་པས་ཇི་ལྟར་རིགས་ཀྱི་བུ་འདི་དག་གིས་བྱས་པ་དེ་བཞིན་དུ་ཡི་དམ་བཅའོ། །</s>
  </p>
  <p id="95">
    <s id="95:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="96">
    <s id="96:1">བཅོམ་ལྡན་འདས་ཅི་རིགས་ཀྱི་བུ་འདི་དག་ཡི་དམ་འདི་ཡོངས་སུ་རྫོགས་པར་བགྱིད་པར་འགྱུར་ལགས་སམ། འོན་ཏེ་ཡོངས་སུ་གཏོང་བར་འགྱུར་ལགས་</s>
    <s id="96:2">བཀའ་སྩལ་པ། བྱམས་པ་རིགས་ཀྱི་བུ་འདི་དག་ནི་ཡི་དམ་འདི་ལུས་དང་སྲོག་གི་ཕྱིར་ཡང་སྤོང་བར་མི་འགྱུར་རོ། །</s>
  </p>
  <p id="97">
    <s id="97:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="98">
    <s id="98:1">བཅོམ་ལྡན་འདས་བྱང་ཆུབ་སེམས་དཔའི་ཐེག་པ་པའི་གང་ཟག་ཆོས་དུ་དང་ལྡན་ན་</s>
  </p>
  <p id="99">
    <s id="99:1">ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་མ་སྣད་ཅིང་མ་རྨས་ལ་བདེ་བར་ཡོངས་སུ་ཐར་བར་འགྱུར་ལགས། </s>
    <s id="99:2">དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="100">
    <s id="100:1">བྱམས་པ་བྱང་ཆུབ་སེམས་དཔའི་<ref folio="F.135.a"/>ཐེག་པ་པའི་གང་ཟག་ཆོས་བཞི་དང་ལྡན་ན་</s>
  </p>
  <p id="101">
    <s id="101:1">ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་མ་སྣད་ཅིང་མ་རྨས་ལ་བདེ་བར་ཡོངས་སུ་ཐར་བར་འགྱུར་རོ། །</s>
  </p>
  <p id="102">
    <s id="102:1">བཞི་གང་ཞེ་ན། </s>
    <s id="102:2">བདག་གིས་འཁྲུལ་པ་ལ་སོ་སོར་རྟོག་པ་དང་། བྱང་ཆུབ་སེམས་དཔའི་ཐེག་པ་པའི་གང་ཟག་གཞན་གྱི་ཉེས་པ་མི་གླེང་བ་དང་། མཛའ་བཤེས་ཀྱི་ཁྱིམ་དང་། སློངས་མོ་སྟེར་བའི་ཁྱིམ་ལ་མི་ལྟ་བ་དང་། ཡིད་དུ་མི་འོང་བའི་ཚིག་སྤོང་བ་སྟེ། </s>
  </p>
  <p id="103">
    <s id="103:1">བྱམས་པ་བྱང་ཆུབ་སེམས་དཔའི་ཐེག་པ་པའི་གང་ཟག་ཆོས་བཞི་པོ་དེ་དག་དང་ལྡན་ན་</s>
  </p>
  <p id="104">
    <s id="104:1">ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་མ་སྣད་ཅིང་མ་རྨས་ལ་བདེ་བར་ཡོངས་སུ་ཐར་བར་འགྱུར་རོ། །</s>
  </p>
  <p id="105">
    <s id="105:1">བྱམས་པ་གཞན་ཡང་བྱང་ཆུབ་སེམས་དཔའི་ཐེག་པ་པའི་གང་ཟག་ཆོས་བཞི་དང་ལྡན་ན་</s>
  </p>
  <p id="106">
    <s id="106:1">ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་མ་སྣད་ཅིང་མ་རྨས་ལ་བདེ་བར་ཡོངས་སུ་ཐར་བར་འགྱུར་ཏེ</s>
  </p>
  <p id="107">
    <s id="107:1">བཞི་གང་ཞེ་ན། </s>
    <s id="107:2">ཐོས་པ་ཉུང་ངུའི་སེམས་ཅན་ཡོངས་སུ་སྤོང་བ་དང་། འཁོར་མི་བསྡུ་བ་དང་། བས་མཐའི་གནས་མལ་ལ་བསྟེན་པ་དང་། བདག་དུལ་བ་དང་། ཞི་བ་དང་། ཞི་གནས་ཀྱི་སྦྱོར་བ་ལ་བརྩོན་པ་སྟེ། </s>
  </p>
  <p id="108">
    <s id="108:1">བྱམས་པ་བྱང་ཆུབ་སེམས་དཔའི་ཐེག་པ་པའི་གང་ཟག་ཆོས་བཞི་པོ་དེ་དག་དང་ལྡན་ན་</s>
  </p>
  <p id="109">
    <s id="109:1">ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་མ་སྣད་ཅིང་མ་རྨས་ལ་བདེ་བར་ཡོངས་སུ་ཐར་བར་འགྱུར་རོ། །</s>
  </p>
  <p id="110">
    <s id="110:1">བྱམས་པ་དེ་ལྟ་བས་ན། བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུ་འམ་རིགས་ཀྱི་བུ་མོ་ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་མ་སྣད་ཅིང་མ་རྨས་ལ་བདེ་བར་ཡོངས་སུ་ཐར་བར་འགྱུར་བར་འདོད་པ་དང་། ལས་ཀྱི་སྒྲིབ་པ་ཐམས་ཅད་ཟད་པར་བྱེད་པར་འདོད་པས་</s>
    <s id="110:2">འདུ་འཛི་ལ་མི་དགའ་བ་དང་། དགོན་པ་དང་། ནགས་དང་། བས་མཐར་གནས་པ་དང་། སེམས་ཅན་རིགས་པ་མེད་ཅིང་མི་བརྩོན་པ་ཡོངས་སུ་སྤོང་བ་དང་། བདག་གི་འཁྲུལ་པ་ལ་རྟོག་ཅིང་གཞན་གྱི་འཁྲུལ་པ་མི་ཚོལ་བ་དང་། མི་སྨྲ་བ་ལ་དགའ་བ་དང་། ཤེས་རབ་ཀྱི་ཕ་<ref folio="F.135.b"/>རོལ་ཏུ་ཕྱིན་པས་གནས་པ་ལ་དགའ་བར་བྱའོ། །</s>
  </p>
  <p id="111">
    <s id="111:1">གལ་ཏེ་དེ་ལ་སེམས་ཅན་གཞན་དག་ལ་བརྡ་སྤྲད་པར་འདོད་པའི་སེམས་སྐྱེས་ན་དེས་ཟང་ཟིང་མེད་པའི་སེམས་ལ་གནས་ཏེ་ཆོས་ཀྱི་སྦྱིན་པ་སྦྱིན་པར་བྱའོ། །</s>
  </p>
  <p id="112">
    <s id="112:1">བྱམས་པ་ཉི་ཤུ་པོ་འདི་དག་ནི་ཟང་ཟིང་མེད་པའི་ཆོས་ཀྱི་སྦྱིན་པ་རྙེད་པ་དང་། བཀུར་སྟི་མི་འདོད་པར་ཆོས་ཀྱི་སྦྱིན་པ་སྦྱིན་པ་གང་ཡིན་པ་དེའི་ཕན་ཡོན་ཡིན་ཏེ། </s>
  </p>
  <p id="113">
    <s id="113:1">ཉི་ཤུ་གང་ཞེ་ན། འདི་ལྟ་སྟེ། </s>
  </p>
  <p id="114">
    <s id="114:1">དྲན་པ་དང་ལྡན་པར་འགྱུར་བ་དང་། བློ་གྲོས་དང་ལྡན་པར་འགྱུར་བ་དང་། བློ་དང་ལྡན་པར་འགྱུར་བ་དང་། བརྟན་པ་དང་ལྡན་པར་འགྱུར་བ་དང་། ཤེས་རབ་དང་ལྡན་པར་འགྱུར་བ་དང་། འཇིག་རྟེན་ལས་འདས་པའི་ཤེས་རབ་རྗེས་སུ་རྟོགས་པར་འགྱུར་བ་དང་། འདོད་ཆགས་ཆུང་བར་འགྱུར་བ་དང་། ཞེ་སྡང་ཆུང་བར་འགྱུར་བ་དང་། གཏི་མུག་ཆུང་བར་འགྱུར་བ་དང་། བདུད་ཀྱིས་དེ་ལ་གླགས་མི་རྙེད་པར་འགྱུར་བ་དང་། སངས་རྒྱས་བཅོམ་ལྡན་འདས་རྣམས་ཀྱིས་དགོངས་པར་འགྱུར་བ་དང་། མི་མ་ཡིན་པ་རྣམས་དེ་ལ་སྲུང་བར་འགྱུར་བ་དང་། ལྷ་རྣམས་དེ་ལ་གཟི་བྱིན་སྐྱེད་པར་འགྱུར་བ་དང་། མི་མཛའ་བ་རྣམས་ཀྱིས་དེ་ལ་གླགས་རྙེད་པར་མི་འགྱུར་བ་དང་། དེའི་མཛའ་བཤེས་རྣམས་མི་ཕྱེད་པར་འགྱུར་བ་དང་། </s>
    <s id="114:2">ཚིག་བཙུན་པར་འགྱུར་བ་དང་། </s>
    <s id="114:3">དེས་མི་འཇིགས་པ་འཐོབ་པར་འགྱུར་བ་དང་། </s>
    <s id="114:4">ཡིད་བདེ་བ་མང་བར་འགྱུར་བ་དང་། </s>
    <s id="114:5">མཁས་པས་བསྔགས་པར་འགྱུར་བ་དང་། </s>
    <s id="114:6">དེའི་ཆོས་ཀྱི་སྦྱིན་པ་དེ་ཡང་རྗེས་སུ་དྲན་པར་བྱ་བར་འོས་པར་འགྱུར་བ་སྟེ། </s>
  </p>
  <p id="115">
    <s id="115:1">བྱམས་པ་ཉི་ཤུ་པོ་དེ་དག་ནི་ཟང་ཟིང་མེད་པའི་ཆོས་ཀྱི་སྦྱིན་པ་རྙེད་པ་དང་བཀུར་སྟི་ཡོངས་སུ་སྤངས་ཤིང་གོས་དང་ཟས་ལ་རེ་བ་མེད་པར་ཕན་པའི་དངོས་པོ་སྔོན་དུ་འགྲོ་བའི་སེམས་ཀྱིས་རྒྱུན་མི་ཆད་པར་ཡང་དང་ཡང་དུ་ཆོས་ཀྱི་སྦྱིན་པ་སྦྱིན་པ་གང་ཡིན་པ་དེའི་ཕན་ཡོན་ཡིན་ནོ། །</s>
  </p>
  <p id="116">
    <s id="116:1">བྱམས་པ་ཟང་ཟིང་མེད་པའི་སེམས་དང་ལྡན་པའི་ཆོས་ཀྱི་སྦྱིན་པ་ལ་གཞན་ཡང་ཕན་ཡོན་ཉི་ཤུ་ཡོད་དེ། </s>
  </p>
  <p id="117">
    <s id="117:1">ཉི་ཤུ་གང་ཞེ་ན། </s>
    <s id="117:2">དེའི་སྤོབས་པ་མ་སྐྱེས་པ་སྐྱེ་<ref folio="F.136.a"/>བར་འགྱུར་བ་དང་། </s>
    <s id="117:3">དེའི་སྤོབས་པ་སྐྱེས་པ་ཆུད་མི་ཟ་བར་འགྱུར་བ་དང་། </s>
    <s id="117:4">གཟུངས་ཐོབ་པར་བྱ་བའི་ཕྱིར་དེའི་སེམས་དྲང་པོར་འགྱུར་བ་དང་། </s>
    <s id="117:5">ཚེགས་ཆུང་ངུས་སེམས་ཅན་མང་པོ་དག་གི་དོན་བྱེད་པར་འགྱུར་བ་དང་། </s>
    <s id="117:6">ཚེགས་ཆུང་ངུས་སེམས་ཅན་རྣམས་དེ་ལ་གུས་པར་རིམ་གྲོ་བྱེད་པར་འགྱུར་བ་དང་། </s>
    <s id="117:7">ལུས་ཀྱི་སྡོམ་པ་ཐོབ་པར་འགྱུར་བ་དང་། </s>
    <s id="117:8">ངག་གི་སྡོམ་པ་ཐོབ་པར་འགྱུར་བ་དང་། </s>
    <s id="117:9">ཡིད་ཀྱི་སྡོམ་པ་ཐོབ་པར་འགྱུར་བ་དང་། </s>
    <s id="117:10">ངན་འགྲོའི་འཇིགས་པ་ལས་འདའ་བར་འགྱུར་བ་དང་། </s>
    <s id="117:11">རབ་ཏུ་དགའ་བཞིན་དུ་འཆི་བའི་དུས་བྱེད་པར་འགྱུར་བ་དང་། </s>
    <s id="117:12">ཕས་ཀྱི་རྒོལ་བ་ཐམས་ཅད་ཆོས་དང་འཐུན་པས་ཚར་གཅོད་པར་འགྱུར་བ་དང་། </s>
    <s id="117:13">དེའི་གཟི་བརྗིད་སེམས་ཅན་རིགས་མཐོན་པོ་དག་གིས་ཀྱང་མི་བཟོད་ན་</s>
  </p>
  <p id="118">
    <s id="118:1">ཕལ་དག་གིས་ལྟ་ཅི་སྨོས་པ་དང་། </s>
    <s id="118:2">དབང་པོ་ཟིལ་གྱིས་མི་ནོན་པར་འགྱུར་བ་དང་། </s>
    <s id="118:3">ལྷག་པའི་བསམ་པ་ཕུན་སུམ་ཚོགས་པ་འཛིན་པར་འགྱུར་བ་དང་། </s>
    <s id="118:4">ཞི་གནས་དང་ལྷག་མཐོང་ཐོབ་པར་འགྱུར་བ་དང་། </s>
    <s id="118:5">དཀའ་བ་སྤྱད་པ་དག་ཡོངས་སུ་རྫོགས་པར་འགྱུར་བ་དང་། </s>
    <s id="118:6">བརྩོན་འགྲུས་བརྩམས་པ་ལས་ཡོངས་སུ་ཉམས་པར་མི་འགྱུར་བ་དང་། </s>
    <s id="118:7">དམ་པའི་ཆོས་ཀུན་དུ་སྲུང་བར་འགྱུར་བ་དང་། </s>
    <s id="118:8">ཕྱིར་མི་ལྡོག་པའི་ས་མྱུར་དུ་ནོན་པར་འགྱུར་བ་དང་། </s>
    <s id="118:9">བྱང་ཆུབ་སེམས་དཔའི་སྤྱོད་པ་ཐམས་ཅད་ལ་འཐུན་པར་གནས་པར་འགྱུར་བ་སྟེ། </s>
  </p>
  <p id="119">
    <s id="119:1">བྱམས་པ་ཉི་ཤུ་པོ་དེ་དག་ནི་ཟང་ཟིང་མེད་པའི་སེམས་དང་ལྡན་པའི་ཆོས་ཀྱི་སྦྱིན་པའི་ཕན་ཡོན་ཡིན་ནོ། །</s>
  </p>
  <p id="120">
    <s id="120:1">བྱམས་པ་ཕྱི་མའི་དུས་ན་བྱང་ཆུབ་སེམས་དཔའི་ཐེག་པ་པའི་ཟང་ཟིང་དང་བཅས་པའི་ཆོས་ཀྱི་སྦྱིན་པ་ལ་ཆེས་ཡི་རངས་པར་འགྱུར་ལ། ཟང་ཟིང་མེད་པ་ལ་ནི་མ་ཡིན་ཏེ</s>
  </p>
  <p id="121">
    <s id="121:1">ཤེས་རབ་འཆལ་བར་འགྱུར་བ་དེ་དག་ལ་ལྟོས། </s>
  </p>
  <p id="122">
    <s id="122:1">དེ་དག་འདི་ལྟར་མཛའ་བཤེས་ཀྱི་ཁྱིམ་དང་། སློངས་མོ་སྟེར་བའི་ཁྱིམ་ལ་རྟེན་ཅིང་ཇི་ལྟར་བདག་ལ་དད་ཅིང་བཀུར་སྟི་བྱེད་པར་འགྱུར་སྙམ་པའི་སེམས་དེ་ལྟ་བུས་ཆོས་ཀྱི་སྦྱིན་པ་སྦྱིན་པར་བྱེད་དེ</s>
  </p>
  <p id="123">
    <s id="123:1">དེ་དག་གིས་ཟང་ཟིང་མེད་པའི་ཆོས་ཀྱི་སྦྱིན་པ་བོར་ནས་</s>
  </p>
  <p id="124">
    <s id="124:1">གོས་དང་། ཟས་དང་། མལ་ཆ་དང་། སྟན་དང་། ནད་ཀྱི་གསོས་<ref folio="F.136.b"/>སྨན་དང་། ཡོ་བྱད་ཀྱི་ཕྱིར་གཞན་དག་ལ་ཆོས་སྟོན་པར་འགྱུར་རོ་</s>
    <s id="124:2">བྱམས་པ་འདི་ལྟ་སྟེ། </s>
  </p>
  <p id="125">
    <s id="125:1">དཔེར་ན་མི་ལ་ལ་ཞིག་ལ་ཁྱི་རོ་འམ། མི་རོ་འམ། སྤྲེའུ་འི་རོ་ཡང་རུང་སྟེ། </s>
  </p>
  <p id="126">
    <s id="126:1">ཤི་བ་རུལ་བ་མནམ་པོ་ཞིག་མགུལ་པར་བཏགས་ན་གཙང་སྦྲ་འདོད་པའི་ཕྱིར་</s>
    <s id="126:2">ངོ་ཚ་ཞིང་མི་དགའ་ལ་ཡོངས་སུ་སྤོང་བར་བྱེད་དོ། །</s>
  </p>
  <p id="127">
    <s id="127:1">དེ་བཞིན་དུ་དེ་དག་ཟང་ཟིང་མེད་པའི་ཆོས་ཀྱི་སྦྱིན་པས་ངོ་ཚ་ཞིང་མི་དགའ་བར་བྱེད་དེ། </s>
  </p>
  <p id="128">
    <s id="128:1">མནོག་མེད་པར་ཤེས་ནས་སྐྱོ་སྟེ་འདོར་ཞིང་འགྲོ་བར་འགྱུར་རོ། །</s>
  </p>
  <p id="129">
    <s id="129:1">གང་གི་ཕྱིར་བདག་ཅག་ལ་གོས་དང་ཟས་མི་སྦྱིན་པར་སེམས་པས་ན་</s>
    <s id="129:2">བདག་ཅག་གི་ཆོས་ཀྱི་སྦྱིན་པ་ནི་དོན་མེད་པ་ཡིན་ཏེ། </s>
  </p>
  <p id="130">
    <s id="130:1">བདག་ཅག་ནི་འདི་ན་དོན་མེད་པར་མི་དགའ་ཞིང་འདུག་གོ་ཞེས་ཟེར་ནས་</s>
  </p>
  <p id="131">
    <s id="131:1">དེ་དག་ལུས་བརྒྱན་པ་ཆེད་ཆེར་བྱ་བའི་ཕྱིར་སློབ་མ་སྡུད་པར་བྱེད་ཀྱི། སེམས་ཅན་བསྡུ་བ་ཆེད་ཆེར་བྱ་བའི་ཕྱིར་ནི་མ་ཡིན་ནོ། །</s>
  </p>
  <p id="132">
    <s id="132:1">དེ་དག་འདི་སྐད་དུ་བདག་ཅག་ནི་སྙིང་བརྩེ་བས་འཁོར་སྡུད་པར་བྱེད་ཀྱི་བདག་ཅག་ལ་ནི་བསྙེན་བཀུར་བྱེད་པ་ཅི་ཡང་དགོས་པ་མེད་དོ། །</s>
  </p>
  <p id="133">
    <s id="133:1">བདག་ཅག་ནི་ཕན་པའི་དངོས་པོས་སེམས་ཅན་ཡོངས་སུ་སྨིན་པར་བྱ་བའི་ཕྱིར་གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། རྒྱལ་པོའི་ཕོ་བྲང་དག་ཏུ་འགྲོ་བར་ཟད་དོ་ཞེས་</s>
    <s id="133:2">སྐྱེ་བོ་མང་པོ་དག་ཤེས་པར་བྱེད་དེ</s>
  </p>
  <p id="134">
    <s id="134:1">དེ་དག་གི་སེམས་ནི་གོས་དང་ཟས་ལ་སོང་བར་འགྱུར་རོ། །</s>
  </p>
  <p id="135">
    <s id="135:1">བྱམས་པ་ད་ནི་སེམས་ཟང་ཟིང་དང་བཅས་པ་ལ་སེམས་ཅན་ཡོངས་སུ་སྨིན་པར་བྱེད་པ་ཞེས་མི་སྨྲའོ། །</s>
  </p>
  <p id="136">
    <s id="136:1">དེ་ཅིའི་ཕྱིར་ཞེ་ན། </s>
    <s id="136:2">དེ་ནི་བདག་ཉིད་ཀྱང་ཡོངས་སུ་མ་སྨིན་ན་སེམས་ཅན་རྣམས་ཡོངས་སུ་སྨིན་པར་བྱེད་པ་ལྟ་ཅི་སྨོས་ཏེ། </s>
  </p>
  <p id="137">
    <s id="137:1">གནས་འདི་ནི་ཐོབ་པར་སླ་བའི་ངོ་བོ་མ་ཡིན་པའི་ཕྱིར་རོ། །</s>
  </p>
  <p id="138">
    <s id="138:1">བྱམས་པ་ང་ནི་བསྙེན་བཀུར་ལྷུར་ལེན་ཅིང་ལུས་ཀྱི་བསྙེན་བཀུར་གྱི་བདེ་བའི་སྦག་པས་སྦགས་པར་གྱུར་པ་ལ་ཕན་པའི་དངོས་པོ་ཉིད་དུ་མི་སྨྲའོ། །</s>
  </p>
  <p id="139">
    <s id="139:1">དེ་ཅིའི་ཕྱིར་ཞེ་ན། </s>
    <s id="139:2">དེ་ནི་ལུས་ལ་བདེ་བར་བསྙེན་བཀུར་བྱ་བའི་ཕྱིར་འཁོར་སྡུད་པར་ཟད་ཀྱི། ནན་ཏན་དུ་སྒྲུབ་པ་ལ་གནས་པའི་ཕྱིར་ནི་མ་ཡིན་པའི་ཕྱིར་རོ། །</s>
  </p>
  <p id="140">
    <s id="140:1">བྱམས་པ་ང་ནི་ཚུལ་འཆོས་པ་ལ་དགོན་པ་ན་གནས་པ་ཞེས་མི་སྨྲའོ། །</s>
  </p>
  <p id="141">
    <s id="141:1"><ref folio="F.137.a"/>ང་ནི་བསོད་ནམས་ཆུང་ངུ་ལ་འདོད་པ་ཆུང་བ་ཞེས་མི་སྨྲའོ། །</s>
  </p>
  <p id="142">
    <s id="142:1">ང་ནི་ཁ་ཟས་བཟང་པོ་འདོད་པ་ལ་བསོད་སྙོམས་པ་ཞེས་མི་སྨྲའོ། །</s>
  </p>
  <p id="143">
    <s id="143:1">ང་ནི་གོས་སྡུག་གུ་འདོད་པ་ལ་ཕྱག་དར་ཁྲོད་པ་ཞེས་མི་སྨྲའོ། །</s>
  </p>
  <p id="144">
    <s id="144:1">ང་ནི་ཁྱིམ་པ་དང་རབ་ཏུ་བྱུང་བ་དང་འདྲེས་པ་ལ་མ་འཛིངས་པ་ཞེས་མི་སྨྲའོ། །</s>
  </p>
  <p id="145">
    <s id="145:1">ང་ནི་གཡོ་སྒྱུ་ཅན་ལ་སངས་རྒྱས་བྱུང་བ་དང་ཕྲད་པ་ཞེས་མི་སྨྲའོ། །</s>
  </p>
  <p id="146">
    <s id="146:1">ང་ནི་གཞན་གྱི་འཁྲུལ་པ་ཆོལ་བ་ལ་རྣལ་འབྱོར་ལ་བརྩོན་པ་ཞེས་མི་སྨྲའོ། །</s>
  </p>
  <p id="147">
    <s id="147:1">ང་ནི་ཁོང་ཁྲོ་བ་མང་བ་ལ་ཚུལ་ཁྲིམས་ཀྱི་ཕུང་པོ་ཡོངས་སུ་དག་པ་ཞེས་མི་སྨྲའོ། །</s>
  </p>
  <p id="148">
    <s id="148:1">ང་ནི་ང་རྒྱལ་ཅན་ལ་མང་དུ་ཐོས་པ་ཞེས་མི་སྨྲའོ། །</s>
  </p>
  <p id="149">
    <s id="149:1">ང་ནི་ཕྱོགས་འཛིན་པ་ལ་འདུལ་བ་འཛིན་པ་ཞེས་མི་སྨྲའོ། །</s>
  </p>
  <p id="150">
    <s id="150:1">ང་ནི་རྒོད་པ་ལ་ཆོས་སྨྲ་བ་ཞེས་མི་སྨྲའོ། །</s>
  </p>
  <p id="151">
    <s id="151:1">ང་ནི་ཁྱིམ་པ་དང་འདྲིས་པ་ལ་ཞལ་ཏ་བྱེད་པ་ཡོངས་སུ་དག་པ་ཞེས་མི་སྨྲའོ། །</s>
  </p>
  <p id="152">
    <s id="152:1">ང་ནི་ཡོན་གནས་འདམ་པ་ལ་ཟང་ཟིང་མེད་པར་ཡོངས་སུ་གཏོང་བ་ཞེས་མི་སྨྲའོ། །</s>
  </p>
  <p id="153">
    <s id="153:1">ང་ནི་ལན་དུ་ཕན་འདོགས་སུ་རེ་བ་ལ་བསྡུ་བའི་དངོས་པོ་ཞེས་མི་སྨྲའོ། །</s>
  </p>
  <p id="154">
    <s id="154:1">ང་ནི་རྙེད་པ་དང་བཀུར་སྟི་ལ་ཆགས་པ་ལ་ལྷག་པའི་བསམ་པ་ཡོངས་སུ་དག་པ་ཞེས་མི་སྨྲའོ། །</s>
  </p>
  <p id="155">
    <s id="155:1">ང་ནི་མ་དད་པ་མད་པ་ལ་རབ་ཏུ་བྱུང་བ་ཞེས་མི་སྨྲའོ། །</s>
  </p>
  <p id="156">
    <s id="156:1">ང་ནི་ཕ་རོལ་ལ་ཤེས་པར་བྱེད་པ་ལ་བསླབ་པ་འདོད་པ་ཞེས་མི་སྨྲའོ། །</s>
  </p>
  <p id="157">
    <s id="157:1">ང་ནི་མ་གུས་པ་ལ་ཆོས་སྦྱིན་པ་ཞེས་མི་སྨྲའོ། །</s>
  </p>
  <p id="158">
    <s id="158:1">ང་ནི་འཇིག་རྟེན་པའི་གསང་སྔགས་ལ་བརྩོན་པ་ལ་ཆོས་ལ་དགའ་བ་ཞེས་མི་སྨྲའོ། །</s>
  </p>
  <p id="159">
    <s id="159:1">ང་ནི་སྟོང་པ་ཉིད་ལ་མི་བརྩོན་པ་ལ་ངེས་པར་འབྱུང་བ་ཞེས་མི་སྨྲའོ། །</s>
  </p>
  <p id="160">
    <s id="160:1">ང་ནི་མངོན་པར་མི་སྒྲུབ་པ་ལ་ལས་མངོན་པར་འདུ་བྱེད་པ་ཞེས་མི་སྨྲའོ། །</s>
  </p>
  <p id="161">
    <s id="161:1">ང་ནི་དེ་མི་སྒྲུབ་པ་ལ་བྱང་ཆུབ་ཀྱི་ཡན་ལག་ཡོངས་སུ་རྫོགས་པར་བྱེད་པ་ཞེས་མི་སྨྲའོ། །</s>
  </p>
  <p id="162">
    <s id="162:1">ང་ནི་དམིགས་པ་ཅན་ལ་མངོན་པར་རྟོགས་པ་ཞེས་མི་སྨྲའོ། །</s>
  </p>
  <p id="163">
    <s id="163:1">ང་ནི་མཐུ་མེད་པ་ལ་བཟོད་པ་ཡོངས་སུ་རྫོགས་པ་ཞེས་མི་སྨྲའོ། །</s>
  </p>
  <p id="164">
    <s id="164:1">ང་ནི་མ་གཙེས་པ་ལ་བཟོད་པའི་སྟོབས་ཀྱི་གོ་ཆ་ཅན་ཞེས་མི་སྨྲའོ། །</s>
  </p>
  <p id="165">
    <s id="165:1">ང་ནི་རང་བཞིན་གྱིས་འདོད་ཆགས་ཆུང་བ་ལ་ཚངས་པར་སྤྱོད་པ་ལ་གནས་པ་དཀའ་བ་བྱེད་པ་ཞེས་མི་སྨྲའོ། །</s>
  </p>
  <p id="166">
    <s id="166:1">ང་ནི་སྦྱོར་བ་ལ་མི་གནས་པ་ལ་ཇི་སྐད་སྨྲས་པ་དེ་བཞིན་<ref folio="F.137.b"/>བྱེད་པ་ཞེས་མི་སྨྲའོ། །</s>
  </p>
  <p id="167">
    <s id="167:1">ང་ནི་ལྷག་པའི་བསམ་པ་ཡོངས་སུ་དག་པ་ལ་ལོག་པར་ལྟུང་བར་འགྲོ་བ་ཞེས་མི་སྨྲའོ། །</s>
  </p>
  <p id="168">
    <s id="168:1">ང་ནི་ཤེས་རབ་སྤྱོད་པ་ལ་འཛིངས་པར་སྤྱོད་པ་ཞེས་མི་སྨྲའོ། །</s>
  </p>
  <p id="169">
    <s id="169:1">ང་ནི་ཐབས་དང་ལྡན་པར་གྱུར་པ་ལ་གཡོ་སྒྱུ་ཅན་ཞེས་མི་སྨྲའོ། །</s>
  </p>
  <p id="170">
    <s id="170:1">ང་ནི་རྙེད་པ་དང་བཀུར་སྟི་མི་འདོད་པ་ལ་བརྫུན་དུ་སྨྲ་བ་ཞེས་མི་སྨྲའོ། །</s>
  </p>
  <p id="171">
    <s id="171:1">ང་ནི་བར་མ་དོར་གནས་པ་ལ་ཆོས་སྤོང་བ་ཞེས་མི་སྨྲའོ། །</s>
  </p>
  <p id="172">
    <s id="172:1">ང་ནི་དམ་པའི་ཆོས་ཀུན་ཏུ་སྲུང་བར་འདོད་པ་ལ་ལུས་དང་སྲོག་ལ་ཆགས་པ་ཞེས་མི་སྨྲའོ། །</s>
  </p>
  <p id="173">
    <s id="173:1">ང་ནི་སེམས་ཞུམ་པ་ལ་ང་རྒྱལ་མེད་པ་ཞེས་མི་སྨྲའོ། །</s>
  </p>
  <p id="174">
    <s id="174:1">བྱམས་པ་གཡོ་སྒྱུའི་ཚིག་གང་དག་ལྔ་བརྒྱ་པ་ཐ་མ་ལ་བྱང་ཆུབ་སེམས་དཔའ་རྣམས་དམུ་རྒོད་དུ་འགྱུར་བ་དང་། </s>
    <s id="174:2">གང་དག་བྱང་ཆུབ་སེམས་དཔས་ཁོང་དུ་ཆུད་པར་བྱ་ཞིང་ཁོང་དུ་ཆུད་ནས་</s>
  </p>
  <p id="175">
    <s id="175:1">ཀྱང་ཡོངས་སུ་སྤང་བར་བྱ་བ་ནི་དེ་དག་ཡིན་ནོ། །</s>
  </p>
  <p id="176">
    <s id="176:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="177">
    <s id="177:1">བཅོམ་ལྡན་འདས་ཀྱི་བྱང་ཆུབ་སེམས་དཔའ་དྲུག་ཅུ་པོ་འདི་དག་ཉི་ཚེ་ལས་ཀྱི་སྒྲིབ་པས་བསྒྲིབས་པར་འགྱུར་རམ། འོན་ཏེ་གཞན་དག་ཀྱང་བསྒྲིབས་པར་འགྱུར་ལགས། </s>
    <s id="177:2">དེ་སྐད་ཅེས་གསོལ་པ་དང་། </s>
    <s id="177:3">བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="178">
    <s id="178:1">བྱམས་པ་ལྔ་བརྒྱ་པ་ཐ་མ་ལ། བྱང་ཆུབ་སེམས་དཔའ་ཕལ་ཆེར་ལས་ཀྱི་སྒྲིབ་པས་བསྒྲིབས་པར་འགྱུར་ཏེ། །</s>
  </p>
  <p id="179">
    <s id="179:1">དེ་དག་ལས་བྱང་ཆུབ་སེམས་དཔའ་ཁ་ཅིག་ནི་ལས་ཀྱི་སྒྲིབ་པ་ཟད་པར་བྱེད་དོ། །</s>
  </p>
  <p id="180">
    <s id="180:1">ཁ་ཅིག་ནི་འཕེལ་བར་བྱེད་དོ། །</s>
  </p>
  <p id="181">
    <s id="181:1">བྱམས་པ་གཞན་ཡང་བྱང་ཆུབ་སེམས་དཔའ་དྲུག་ཅུ་པོ་འདི་དག་ལས་བྱང་ཆུབ་སེམས་དཔའ་ཉི་ཤུ་ལས་ཀྱི་སྒྲིབ་པ་ཆུང་ཞིང་ལས་ཀྱི་སྒྲིབ་པ་ཕྲ་བ་ལྔ་བརྒྱ་པ་ཐ་མ་ལ་སྐྱེ་བར་འགྱུར་བ་གང་ཡིན་པ་དེ་དག་ནི་གྲོང་ཁྱེར་དང་། གྲོང་རྡལ་དང་། རིགས་ཆེན་པོ་སྣ་ཚོགས་དག་ཏུ་མཁས་པ། ཁོང་བཟོ་བ། ཡིད་གཞུངས་པ། ཤེས་རབ་དང་ཐབས་ལ་མཁས་པ། སེམས་མཉེན་པ། ཕན་པའི་དངོས་པོ་ཕུན་སུམ་<ref folio="F.138.a"/>ཚོགས་པ། སྙིང་རྗེ་ཆེ་བ། མཛེས་པ། བལྟ་ན་</s>
  </p>
  <p id="182">
    <s id="182:1">སྡུག་པ། དགེ་བ་མི་སྤྱོམས་པ། ཡོན་ཏན་སྦེད་པ། སྤྱོད་པ་བརྟན་པ་དག་ཏུ་འགྱུར་རོ། །</s>
  </p>
  <p id="183">
    <s id="183:1">དེ་དག་རིགས་སྣ་ཚོགས་ལས་རབ་ཏུ་བྱུང་ནས་བསྐལ་པ་གྲངས་མེད་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྒྲུབས་པ་འདི་ཀུན་ཏུ་སྲུང་ཞིང་འཛིན་པར་བྱེད་དེ། </s>
  </p>
  <p id="184">
    <s id="184:1">ལུས་དང་སྲོག་དང་ཡང་བསྔོས་ནས་དགོན་པ་དང་། ནགས་ཁྲོད་དང་། བས་མཐའི་གནས་མལ་སྟེན་ཅིང་རྙེད་པ་དང་། བཀུར་སྟི་མི་འདོད་པར་འགྱུར་ཏེ། </s>
  </p>
  <p id="185">
    <s id="185:1">རྟག་ཏུ་བརྩོན་ཞིང་རབ་ཏུ་བརྩོན་ལ། སེམས་ཅན་གྱི་སྤྱོད་པ་ལ་འཇུག་པ་ལ་མཁས་པ། གསང་སྔགས་དང་བསྟན་བཅོས་ལ་མཁས་པ། མགོ་སྨོས་པས་གོ་བ། ལྷག་མཐོང་ལ་མཁས་པ། སྤོབས་པ་ཆགས་པ་མེད་པ་དག་ཏུ་འགྱུར་རོ། །</s>
  </p>
  <p id="186">
    <s id="186:1">གཟུངས་མི་ཟད་པ་ཐོབ་པ་དེ་དག་སངས་རྒྱས་ཀྱི་མཐུ་དང་། སངས་རྒྱས་ཀྱི་བྱིན་གྱི་རླབས་ཀྱིས་འཁོར་བཞི་པོ་དག་ལ་ཆོས་སྟོན་ཅིང་དེ་བཞིན་གཤེགས་པས་གསུངས་པ་མདོའི་སྡེ་དང་། དབྱངས་ཀྱིས་བསྙད་པའི་སྡེ་དང་། ལུང་དུ་བསྟན་པའི་སྡེ་དང་། ཚིགས་སུ་བཅད་པའི་སྡེ་དང་། ཆེད་དུ་བརྗོད་པའི་སྡེ་དང་། གླེང་གཞིའི་སྡེ་དང་། རྟོགས་པ་བརྗོད་པའི་སྡེ་དང་། དེ་ལྟ་བུ་བྱུང་བའི་སྡེ་དང་། སྐྱེས་པའི་རབས་ཀྱི་སྡེ་དང་། ཤིན་ཏུ་རྒྱས་པའི་སྡེ་དང་། རྨད་དུ་བྱུང་བའི་ཆོས་ཀྱི་སྡེ་དང་། གཏན་ལ་བབ་པར་བསྟན་པའི་སྡེའི་མདོ་དག་ལ་སྤོབས་པར་འགྱུར་རོ། །</s>
  </p>
  <p id="187">
    <s id="187:1">དེར་བྱང་ཆུབ་སེམས་དཔའ་ཐབས་ལ་མཁས་པ་ཉི་ཤུ་པོ་གང་ཡིན་པ་དེ་དག་སློབ་དཔོན་གྱི་ལུང་རྗོད་ཅིང་མཁན་པོའི་ལུང་རྗོད་པར་འགྱུར་ཏེ། </s>
  </p>
  <p id="188">
    <s id="188:1">སློབ་དཔོན་ཆེ་གེ་མོ་ཞིག་དང་། མཁན་པོ་ཆེ་གེ་མོ་ཞིག་ལས་ཆོས་ཀྱི་རྣམ་གྲངས་འདི་བདག་གིས་ཀུན་ཆུབ་པར་བྱས་སོ་ཞེས་རྗོད་ཅིང་སྐྱེས་བུ་དམ་པ་དེ་དག་གི་སེམས་ཀུན་ནས་དཀྲིས་ཏེ་འཇུག་པར་མི་འགྱུར་རོ། །</s>
  </p>
  <p id="189">
    <s id="189:1">དེར་བྱང་ཆུབ་སེམས་དཔའ་ཐབས་ལ་མི་མཁས་པ་འབྱུང་བར་འགྱུར་བ་གང་ཡིན་པ་དེ་དག་ནི་དགེ་བ་སྤྱོམས་པས་གནས་ཤིང་སྤོབས་པས་དེ་ལ་མི་ལྟ་བར་སྐྱེ་བོ་མང་པོ་དག་ཤེས་པར་བྱེད་དེ</s>
  </p>
  <p id="190">
    <s id="190:1">དེ་དག་གིས་དམ་པའི་<ref folio="F.138.b"/>ཆོས་འཛིན་པར་མི་འགྱུར་རོ། །</s>
  </p>
  <p id="191">
    <s id="191:1">འདི་སྐད་དུ་ཡང་འཕྱ་བར་བྱེད་དེ། </s>
  </p>
  <p id="192">
    <s id="192:1">ཁྱེད་ནི་རང་གི་སྤོབས་པས་ཆོས་སྟོན་པར་བྱས་ཀྱི། དེ་བཞིན་གཤེགས་པས་གསུངས་པ་ནི་མ་ཡིན་ནོ། །</s>
  </p>
  <p id="193">
    <s id="193:1">ཆོས་འདི་ཁྱེད་ཀྱིས་རང་དགར་བྱས་པ་ཡིན་ནོ། །</s>
  </p>
  <p id="194">
    <s id="194:1">ཁྱེད་ཀྱིས་ཆོས་གང་དག་བསྟན་པ་ནི་རང་བཟོར་གཞུང་དུ་བྱས་པ་ཡིན་གྱིས། ཁྱེད་ཀྱིས་འདི་ལ་ནི་གུས་པར་བྱ་བ་ཡང་མེད། </s>
  </p>
  <p id="195">
    <s id="195:1">རི་མོར་བྱ་བ་ཡང་མེད་དོ་ཞེས་ཟེར་ཏེ། </s>
  </p>
  <p id="196">
    <s id="196:1">དེར་སེམས་ཅན་མང་པོ་དག་ཆོས་ཀྱི་རྣམ་གྲངས་འདི་སྤོང་བར་བྱེད་དེ། </s>
  </p>
  <p id="197">
    <s id="197:1">དེ་སྐད་སྨྲས་པས་སྐྱེ་བོ་མང་པོ་འདུན་པ་ལས་ཟློགས་པར་འགྱུར་རོ། །</s>
  </p>
  <p id="198">
    <s id="198:1">འདི་སྐད་དུ་ཡང་དགེ་སློང་དེ་དག་ནི་སྦྱིན་པ་ལ་སོགས་པ་ཟང་ཟིང་ཀུན་ཏུ་སྤྱོད་པ་ཡིན་གྱི། མདོ་ལས་འབྱུང་བ་དང་། འདུལ་བ་ལས་འབྱུང་བའི་ཆོས་མི་སྟོན་ཏོ། །</s>
  </p>
  <p id="199">
    <s id="199:1">འདི་ནི་ཆོས་མ་ཡིན་གྱིས་འདི་ལ་རི་མོར་བྱ་བ་མ་སྐྱེད་ཅིག་ཅེས་ཟེར་ཏེ། </s>
  </p>
  <p id="200">
    <s id="200:1">སྐྱེས་བུ་བླུན་པོ་དེ་དག་གིས་ནི་ལེགས་པར་སྨྲས་པ་གང་ཅི་ཡང་རུང་བ་དེ་དག་ཐམས་ཅད་ནི་སངས་རྒྱས་ཀྱི་བཀའ་ཡིན་པར་དེ་ལྟར་མི་ཤེས་སོ། །</s>
  </p>
  <p id="201">
    <s id="201:1">དེ་དག་གིས་བདུད་ཀྱི་བྱིན་གྱི་རླབས་ཀྱིས་དགེ་སློང་ཆོས་འཛིན་པ་དེ་དག་གི་ཆོས་དེ་སྤངས་པས་ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུ་བྱེད་དོ། །</s>
  </p>
  <p id="202">
    <s id="202:1">ཆོས་ཀྱི་ཕོངས་པར་འགྱུར་བའི་ལས་མངོན་པར་འདུས་བྱས་པས་ལོག་པར་ལྟུང་བར་འགྲོ་བར་འགྱུར་རོ། །</s>
  </p>
  <p id="203">
    <s id="203:1">བྱམས་པ་དེ་ལྟ་བས་ན་བྱང་ཆུབ་སེམས་དཔའ་དམ་པའི་ཆོས་ཀུན་ཏུ་སྲུང་བར་འདོད་པས་ཐབས་ལ་མཁས་པར་བྱ་སྟེ། </s>
  </p>
  <p id="204">
    <s id="204:1">ཅི་ནས་སེམས་ཅན་མོས་པ་ཐ་དད་པ་དེ་དག་གི་ཁོང་ཁྲོ་བའི་སེམས་མི་སྐྱེ་བར་ཀུན་ཏུ་བསྲུང་བར་བྱའོ། །</s>
  </p>
  <p id="205">
    <s id="205:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="206">
    <s id="206:1">བཅོམ་ལྡན་འདས་འདི་ལྟར་ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་བྱང་ཆུབ་སེམས་དཔའ་ཤེས་རབ་འཆལ་པ་དེ་དག་འབྱུང་བར་འགྱུར་ཏེ། </s>
  </p>
  <p id="207">
    <s id="207:1">སྤོབས་པ་ཡང་ཚོལ་ལ་སྤོབས་པ་ལ་མོས་པར་ཡང་མི་བགྱིད་པ་དང་། </s>
    <s id="207:2">གཟུངས་ཀྱང་ཚོལ་ལ་དགེ་སློང་ཆོས་འཛིན་པ་རྣམས་ཀྱི་ཆོས་ལ་ཡང་སུན་འབྱིན་པར་བགྱིད་པ་ནི་<ref folio="F.139.a"/>ངོ་མཚར་ལགས་སོ། །</s>
    <s id="207:3">བཅོམ་ལྡན་འདས་དཔེར་བགྱི་ན་</s>
  </p>
  <p id="208">
    <s id="208:1">མི་ལ་ལ་ཞིག་གིས་ཆབ་མིག་གམ། ཁྲོན་པའམ། མཚོ་ལས་ཆབ་འཚལ་བར་འཚལ་ལ། དེས་དེར་སླ་ཚྭ་བོར་ཏེ</s>
  </p>
  <p id="209">
    <s id="209:1">སླ་ཚྭ་བོར་ནས་ཆབ་འཚལ་བར་བསམས་ཏེ། </s>
  </p>
  <p id="210">
    <s id="210:1">དེའི་སྣའི་དབང་པོས་ཆབ་དེ་བསྣམས་ནས་བདག་ཉིད་ཀྱིས་ནོངས་པར་གློ་བར་མ་ཆུད་དེ། </s>
  </p>
  <p id="211">
    <s id="211:1">འདི་ལྟར་ཀྱེ་མ་ཆུ་འདི་ནི་མནམ་མོ་ཞེས་</s>
    <s id="211:2">ཆབ་ལ་སྐྱོན་འདོགས་པར་སེམས་སོ། །</s>
  </p>
  <p id="212">
    <s id="212:1">བཅོམ་ལྡན་འདས་དེ་ལ་སངས་རྒྱས་ཀྱི་མཐུས་ཆོས་ཀྱི་ཚུལ་འདི་ལ་སྤོབས་པའི་དགེ་སློང་ཆོས་སྨྲ་བ་གང་ལགས་པ་དེ་དག་ནི་ཆབ་མིག་གམ། ཁྲོན་པ་འམ། མཚོ་ཇི་ལྟ་བ་དེ་བཞིན་དུ་བལྟ་བར་བགྱིའོ། །</s>
  </p>
  <p id="213">
    <s id="213:1">བཅོམ་ལྡན་འདས་ལྔ་བརྒྱ་པ་ཐ་མ་ལ་བྱང་ཆུབ་སེམས་དཔའ་འབྱུང་བར་འགྱུར་བ་རྣམས་ནི་ཇི་ལྟར་བྱིས་པའི་རང་བཞིན་ཅན་གྱི་མི་ཆབ་མིག་གམ། ཁྲོན་པ་འམ། མཚོའི་ནང་དུ་སླ་ཚྭ་བོར་ནས་</s>
  </p>
  <p id="214">
    <s id="214:1">ཆབ་འཚལ་བར་འཚལ་ལ། དེ་ཆབ་ལ་སྐྱོན་འདོགས་པ་བཞིན་ཏེ། </s>
  </p>
  <p id="215">
    <s id="215:1">ཤེས་རབ་འཆལ་པའི་རང་བཞིན་ཅན་དེ་དག་ཆོས་སྨྲ་བ་དེ་དག་དང་། ཆོས་ལ་ཡང་སུན་འབྱིན་པར་བགྱིད་དེ། </s>
  </p>
  <p id="216">
    <s id="216:1">སུན་ཕྱུང་ནས་ཀྱང་དེ་དག་ཉིད་ལས་ཆོས་ཀྱི་རོ་འཚལ་བར་སེམས་ཏེ། </s>
  </p>
  <p id="217">
    <s id="217:1">བདག་ཉིད་ཀྱིས་ནོངས་པར་གློ་བར་མ་ཆུད་ནས་</s>
  </p>
  <p id="218">
    <s id="218:1">རྣ་བའི་དབང་པོ་སྐྱོན་དང་ལྡན་པས་དགེ་སློང་ཆོས་འཛིན་པ་དེ་དག་ལ་སྟིང་ཞིང་ཁྱད་དུ་གསོད་ལ། འདི་སྐད་དུ་</s>
    <s id="218:2">འདི་ལྟར་དགེ་སློང་ཆོས་སྨྲ་བ་འདི་དག་ནི་ཉེས་པ་མང་པོས་སུན་ཕྱུང་བ་ཡིན་ནོ་ཞེས་མཆི་སྟེ། </s>
  </p>
  <p id="219">
    <s id="219:1">དགེ་སློང་ཆོས་སྨྲ་བ་དེ་དག་གི་ཆོས་ཀྱི་རོ་ལ་སུན་འབྱིན་ཅིང་འཁྲུལ་པ་ཚོལ་ཏེ། </s>
  </p>
  <p id="220">
    <s id="220:1">སྐྱོ་ནས་འདོར་ཞིང་མཆི་བར་སེམས་ལགས་སོ། །</s>
    <s id="220:2">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་ལེགས་སོ་ཞེས་བྱ་བ་བྱིན་ཏེ། </s>
  </p>
  <p id="221">
    <s id="221:1">བྱམས་པ་ལེགས་སོ། །</s>
  </p>
  <p id="222">
    <s id="222:1">ལེགས་སོ། །</s>
  </p>
  <p id="223">
    <s id="223:1">ཇི་ལྟར་ཡང་འཁྲུལ་པ་མི་ཚོལ་ཞིང་སྐྱོན་ཐམས་ཅད་དང་བྲལ་བ་ཁྱོད་ཀྱིས་བཤད་པ་འདིའི་དཔེ་དེ་ལེགས་པར་སྨྲས་སོ། །</s>
  </p>
  <p id="224">
    <s id="224:1">བྱམས་པ་གཞན་ཡང་རྒྱུ་བཞིས་ན་སྤོབས་པ་ཐམས་ཅད་ནི་སངས་རྒྱས་ཀྱིས་གསུངས་<ref folio="F.139.b"/>པར་རིག་པར་བྱའོ། །</s>
  </p>
  <p id="225">
    <s id="225:1">བཞི་གང་ཞེ་ན། </s>
    <s id="225:2">བྱམས་པ་འདི་ལ་སྤོབས་པ་དོན་དང་ལྡན་པ་ཡིན་གྱི་དོན་དང་མི་ལྡན་པ་མ་ཡིན་པ་དང་། ཆོས་དང་ལྡན་པ་ཡིན་གྱི་ཆོས་དང་མི་ལྡན་པ་མ་ཡིན་པ་དང་། ཉོན་མོངས་པ་ཟད་པར་བྱེད་པ་ཡིན་གྱི་ཉོན་མོངས་པ་འཕེལ་བར་བྱེད་པ་མ་ཡིན་པ་དང་། མྱ་ངན་ལས་འདས་པའི་ཡོན་ཏན་དང་ཕན་ཡོན་སྟོན་པ་ཡིན་གྱི་འཁོར་བའི་ཉེས་པ་འཕེལ་བར་བྱེད་པ་མ་ཡིན་པ་སྟེ། </s>
  </p>
  <p id="226">
    <s id="226:1">བྱམས་པ་རྒྱུ་བཞི་པོ་འདི་དག་དང་ལྡན་ན་སྤོབས་པ་ཐམས་ཅད་སངས་རྒྱས་ཀྱིས་གསུངས་པར་རིག་པར་བྱའོ། །</s>
  </p>
  <p id="227">
    <s id="227:1">བྱམས་པ་དགེ་སློང་ངམ། དགེ་སློང་མ་འམ། དགེ་བསྙེན་ནམ། དགེ་བསྙེན་མ་གང་སུ་ཡང་རུང་སྟེ། </s>
  </p>
  <p id="228">
    <s id="228:1">རྒྱུ་བཞི་པོ་འདི་དག་གི་སྤོབས་པས་སྤོབས་པ་འམ། སྤོབས་པར་འགྱུར་ཡང་རུང་སྟེ། </s>
  </p>
  <p id="229">
    <s id="229:1">དེ་ལ་རིགས་ཀྱི་བུ་འམ། རིགས་ཀྱི་བུ་མོ་དད་པ་ཅན་དག་གིས་དེ་དག་ལ་སངས་རྒྱས་སུ་འདུ་ཤེས་བསྐྱེད་པར་བྱ་ཞིང་</s>
    <s id="229:2">སྟོན་པར་འདུ་ཤེས་བསྐྱེད་པར་བྱས་ནས་</s>
  </p>
  <p id="230">
    <s id="230:1">དམ་པའི་ཆོས་མཉན་པར་བྱའོ། །</s>
  </p>
  <p id="231">
    <s id="231:1">དེ་ཅིའི་ཕྱིར་ཞེ་ན། བྱམས་པ་ལེགས་པར་སྨྲས་པ་གང་ཅི་ཡང་རུང་བ་དེ་དག་ཐམས་ཅད་ནི་སངས་རྒྱས་ཀྱིས་གསུངས་པ་ཡིན་པའི་ཕྱིར་རོ། །</s>
  </p>
  <p id="232">
    <s id="232:1">བྱམས་པ་དེ་ལ་གང་ཟག་ལ་སྡང་བའི་ཕྱིར་འདི་དག་ནི་སངས་རྒྱས་ཀྱིས་གསུངས་པ་མ་ཡིན་ནོ། །</s>
  </p>
  <p id="233">
    <s id="233:1">ཞེས་</s>
    <s id="233:2">སྤོབས་པ་བཞི་པོ་དེ་དག་སྤོང་ཞིང་དེ་དག་ལ་མ་གུས་པ་སྐྱེད་པར་བྱེད་པ་དེས་ནི་སངས་རྒྱས་ཀྱིས་གསུངས་པའི་སྤོབས་པ་ཐམས་ཅད་སྤངས་པ་ཡིན་ཏེ། </s>
  </p>
  <p id="234">
    <s id="234:1">ཆོས་སྤངས་ནས་ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུ་བྱེད་པས་ངན་སོང་དུ་འགྲོ་བར་འགྱུར་རོ། །</s>
  </p>
  <p id="235">
    <s id="235:1">བྱམས་པ་དེ་ལྟ་བས་ན་རིགས་ཀྱི་བུ་འམ། རིགས་ཀྱི་བུ་མོ་དད་པ་ཅན་གང་ཆོས་ཀྱིས་ཕོངས་པར་འགྱུར་བའི་ལས་ལས་ཡོངས་སུ་གྲོལ་བར་འདོད་པས་གང་ཟག་ལ་སྡང་བའི་ཕྱིར་ཆོས་ལ་སྡང་བར་མི་བྱའོ། །</s>
  </p>
  <p id="236">
    <s id="236:1">བྱམས་པ་སྤོབས་པ་བཞི་པོ་འདི་དག་ནི་སངས་རྒྱས་རྣམས་ཀྱིས་སྤངས་པ་ཡིན་ཏེ། </s>
  </p>
  <p id="237">
    <s id="237:1">བྱམས་པ་བཞི་གང་ཞེ་ན། </s>
    <s id="237:2">སྤོབས་པ་དོན་མེད་པ་ཡིན་གྱི་དོན་དང་ལྡན་པ་མ་ཡིན་པ་དང་། ཆོས་དང་མི་ལྡན་པ་ཡིན་གྱི་ཆོས་དང་<ref folio="F.140.a"/>ལྡན་པ་མ་ཡིན་པ་དང་། ཉོན་མོངས་པ་འཕེལ་བར་བྱེད་པ་ཡིན་གྱི་ཉོན་མོངས་པ་ཟད་པར་བྱེད་པ་མ་ཡིན་པ་དང་། འཁོར་བའི་ཉེས་པ་འཕེལ་བར་བྱེད་པ་ཡིན་གྱི་མྱ་ངན་ལས་འདས་པའི་ཡོན་ཏན་དང་ཕན་ཡོན་མི་སྟོན་པ་སྟེ། </s>
  </p>
  <p id="238">
    <s id="238:1">བྱམས་པ་སྤོབས་པ་བཞི་པོ་དེ་དག་ནི་སངས་རྒྱས་རྣམས་ཀྱིས་སྤངས་ཤིང་མ་གནང་བ་ཡིན་ནོ། །</s>
  </p>
  <p id="239">
    <s id="239:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="240">
    <s id="240:1">བཅོམ་ལྡན་འདས་གལ་ཏེ་འཁོར་བ་འཕེལ་བར་བགྱིད་པའི་སྤོབས་པ་སངས་རྒྱས་ཀྱིས་མ་གནང་བ་ལགས་ན་བྱང་ཆུབ་ཀྱི་ཡན་ལག་ཡོངས་སུ་རྫོགས་པར་བགྱིད་པའི་སླད་དུ་བཅོམ་ལྡན་འདས་ཀྱིས་ཉོན་མོངས་པ་ནི་བྱང་ཆུབ་སེམས་དཔའ་རྣམས་ལ་ཕན་འདོགས་པ་ལགས་པར་བསྟན་ཅིང་འཁོར་བ་ཡོངས་སུ་འཛིན་པའི་བསྔགས་པ་ཡང་བཀའ་སྩལ་པ་འདི་ཇི་ལྟ་ཞིག་ལགས་ཏེ། </s>
  </p>
  <p id="241">
    <s id="241:1">བཅོམ་ལྡན་འདས་སྤོབས་པ་འདི་སངས་རྒྱས་ཀྱི་སྤོབས་པ་ལགས་པར་མི་འགྱུར་ལགས་གྲང་། </s>
  </p>
  <p id="242">
    <s id="242:1">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="242:2">བྱམས་པ་འདི་ཇི་སྙམ་དུ་སེམས། </s>
    <s id="242:3">བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ཡན་ལག་ཡོངས་སུ་རྫོགས་པར་བྱ་བའི་ཕྱིར་ཉོན་མོངས་པ་ཕན་འདོགས་པ་ཡིན་པར་ངས་བསྟན་ཅིང་འཁོར་བ་ཡོངས་སུ་འཛིན་པའི་བསྔགས་པ་བསྟན་པ་གང་ཡིན་པ་དེ་དོན་དང་ལྡན་པ་ཡིན་ནམ། འོན་ཏེ་དོན་དང་ལྡན་པ་མ་ཡིན། </s>
  </p>
  <p id="243">
    <s id="243:1">གསོལ་པ། </s>
    <s id="243:2">བཅོམ་ལྡན་འདས་ཡང་དག་པར་སྨྲ་བས་སྨྲ་བར་བགྱིད་ན་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ཡན་ལག་ཡོངས་སུ་རྫོགས་པར་བགྱི་བའི་སླད་དུ་ཉོན་མོངས་པ་ལ་དགའ་བ་ནི་དོན་དང་ལྡན་པ་ལགས་ཤིང་ཆོས་དང་ལྡན་པ་ལགས་ཤེས་མཆི་ན་ཡང་དག་པར་སྨྲ་བས་སྨྲ་བ་ལགས་སོ། །</s>
    <s id="243:3">བཀའ་སྩལ་པ། </s>
    <s id="243:4">བྱམས་པ་དེ་ལྟ་བས་ན་རྣམ་གྲངས་འདིས་ཀྱང་འདི་ལྟར་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ཡན་ལག་ཡོངས་སུ་རྫོགས་པར་བྱ་བའི་ཕྱིར་ཉོན་མོངས་པ་ཕན་འདོགས་པར་གྱུར་པར་བསྟན་པ་དང་། འཁོར་བ་ཡོངས་<ref folio="F.140.b"/>སུ་འཛིན་པའི་བསྔགས་པ་བརྗོད་པ་ནི་ལེགས་པར་སྨྲས་པ་ཐམས་ཅད་སངས་རྒྱས་ཀྱིས་གསུངས་པ་ཡིན་པར་རིག་པར་བྱའོ། །</s>
  </p>
  <p id="244">
    <s id="244:1">དེ་ཅིའི་ཕྱིར་ཞེ་ན། </s>
    <s id="244:2">བྱམས་པ་དོན་གང་ལ་བྱང་ཆུབ་སེམས་དཔའི་ཆོས་ཀྱི་དབང་ཕྱུག་ཐབས་ལ་མཁས་པ་རྣམས་ཀྱིས་དབང་བྱ་བ་དང་། གང་ན་ཉན་ཐོས་དང་། རང་སངས་རྒྱས་ཐམས་ཅད་ཀྱིས་ཡོད་པ་མ་ཡིན་པ་</s>
    <s id="244:3">དེ་ནི་ཉོན་མོངས་པར་བལྟ་བར་མི་བྱ་སྟེ་</s>
  </p>
  <p id="245">
    <s id="245:1">ཉོན་མོངས་པའི་གནོད་པ་མ་ཡིན་ནོ། །</s>
  </p>
  <p id="246">
    <s id="246:1">བྱམས་པ་དེ་ལྟ་མོད་ཀྱི་ཉོན་མོངས་པ་གཞན་དག་ལ་ཕན་པར་མི་འགྱུར་བ་དང་། </s>
    <s id="246:2">བྱང་ཆུབ་ཀྱི་ཡན་ལག་ཡོངས་སུ་རྫོགས་པའི་དོན་དུ་མི་འགྱུར་བ་དང་། དོན་དང་ལྡན་པ་མ་ཡིན་པ་དང་། དགེ་བའི་རྩ་བ་ཆུང་ངུའི་རྒྱུར་ཡང་མི་འགྱུར་བ་གང་ཡིན་པ་</s>
    <s id="246:3">དེ་ལ་ནི་བྱང་ཆུབ་སེམས་དཔས་ལུས་དང་སྲོག་དང་ཡང་བསྔོ་བར་བྱའི། ཉོན་མོངས་པ་དེའི་དབང་དུ་འགྲོ་བར་ནི་མི་བྱའོ། །</s>
  </p>
  <p id="247">
    <s id="247:1">དེ་ཅིའི་ཕྱིར་ཞེ་ན། </s>
    <s id="247:2">བྱམས་པ་བྱང་ཆུབ་སེམས་དཔའ་ཡེ་ཤེས་ཀྱི་སྟོབས་བསྐྱེད་པ་ཐོབ་པའི་ཉོན་མོངས་པ་བསྟན་པ་ཡང་གཞན་ཡིན་ལ། བྱང་ཆུབ་སེམས་དཔའ་སྟོབས་བསྐྱེད་པ་མ་ཡིན་པའི་ས་ལ་ཆགས་པ་རྣམས་ཀྱི་ཡང་གཞན་ཡིན་པའི་ཕྱིར་རོ། །</s>
  </p>
  <p id="248">
    <s id="248:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="249">
    <s id="249:1">བཅོམ་ལྡན་འདས་ཀྱིས་བཀའ་སྩལ་པའི་དོན་བདག་གིས་འཚལ་བ་ལྟར་ན་བྱང་ཆུབ་སེམས་དཔའ་གང་ལས་ཀྱི་སྒྲིབ་པ་མངོན་པར་འདུ་མི་བགྱིད་པར་འཚལ་བ་དང་། ལས་ཀྱི་སྒྲིབ་པ་སྦྱང་བར་འཚལ་བ་དང་། མ་སྣད་ཅིང་མ་རྨས་ལ་བདེ་བར་ཡོངས་སུ་ཐར་བར་འཚལ་བས་ལྔ་བརྒྱ་པ་ཐ་མ་ལ་བྱང་ཆུབ་སེམས་དཔའི་སྤྱོད་པ་ཐམས་ཅད་ལ་མོས་པར་བགྱིའོ། །</s>
  </p>
  <p id="250">
    <s id="250:1">ཐེ་ཚོམ་མ་མཆིས་པ་མང་བར་བགྱིའོ། །</s>
  </p>
  <p id="251">
    <s id="251:1">གཞན་གྱི་འཁྲུལ་པ་མི་ཚོལ་བ་དང་། ཕན་ཡོན་ཡོངས་སུ་བཟུང་བ་དང་། སྙིང་པོ་བཙལ་བར་བགྱིའོ། །</s>
  </p>
  <p id="252">
    <s id="252:1">བཀའ་སྩལ་པ། </s>
    <s id="252:2">བྱམས་པ་དེ་དེ་བཞིན་ཏེ། </s>
  </p>
  <p id="253">
    <s id="253:1">བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་རྣམས་ལ་ཐེ་ཚོམ་མེད་པ་<ref folio="F.141.a"/>མང་བར་བྱའོ། །</s>
  </p>
  <p id="254">
    <s id="254:1">དེ་ཅིའི་ཕྱིར་ཞེ་ན། </s>
    <s id="254:2">བྱམས་པ་བྱང་ཆུབ་སེམས་དཔའ་ཤེས་རབ་སྤྱོད་པ་རྣམས་ཀྱི་སྤྱོད་པ་ནི་འཇིག་རྟེན་ཐམས་ཅད་དང་མི་འཐུན་པའི་ཕྱིར་རོ། །</s>
  </p>
  <p id="255">
    <s id="255:1">བྱམས་པ་དཔེར་ན་རྒྱུན་ཏུ་ཞུགས་པ་ནི་སོ་སོའི་སྐྱེ་བོའི་སྤྱོད་པ་ན་ཡང་སྣང་ལ། བྱིས་པ་སོ་སོའི་སྐྱེ་བོའི་ཉེས་པ་དག་གིས་ཀྱང་གོས་པར་མི་འགྱུར་ཏེ། </s>
  </p>
  <p id="256">
    <s id="256:1">འདོད་ཆགས་དང་། ཞེ་སྡང་དང་། གཏི་མུག་གང་དག་གིས་བྱིས་པ་སོ་སོའི་སྐྱེ་བོ་རྣམས་ལོག་པར་ལྟུང་བར་འགྲོ་བར་འགྱུར་བའི་འདོད་ཆགས་དང་། ཞེ་སྡང་དང་། གཏི་མུག་དེ་དག་ཉིད་ཀྱིས་རྒྱུན་ཏུ་ཞུགས་པ་ལོག་པར་ལྟུང་བར་འགྲོ་བར་མི་འགྱུར་ཏེ</s>
  </p>
  <p id="257">
    <s id="257:1">འདི་ལྟར་འཇིག་ཚོགས་ཡོངས་སུ་རྟོགས་པའི་ཕྱིར་རོ། །</s>
  </p>
  <p id="258">
    <s id="258:1">བྱམས་པ་དེ་བཞིན་དུ་བྱང་ཆུབ་སེམས་དཔའ་ཤེས་རབ་སྤྱོད་པ་རྣམས་ནི་བག་ཆགས་མ་སྤངས་པའི་ཕྱིར་ཆགས་ཤིང་སྡང་ལ་རྨོངས་པར་གྱུར་དུ་ཟིན་ཀྱང་དེ་དག་གིས་ཡང་གཞན་ལ་བྱིས་པ་སོ་སོའི་སྐྱེ་བོ་རྣམས་ཀྱིས་ཡང་གཞན་ནོ། །</s>
  </p>
  <p id="259">
    <s id="259:1">དེ་ཅིའི་ཕྱིར་ཞེ་ན། </s>
    <s id="259:2">དེ་དག་གི་བག་ལ་ཉལ་ནི་སེམས་ལ་ཀུན་ནས་དཀྲིས་ཤིང་འདུག་པ་གང་གིས་བྱིས་པ་སོ་སོའི་སྐྱེ་བོ་རྣམས་སམ། བྱང་ཆུབ་སེམས་དཔའ་སེམས་རྟུལ་ཞིང་ངེས་པར་འབྱུང་བ་ལ་མི་མཁས་པ་རྣམས་དང་མཉམ་པར་འགྱུར་བ་མ་ཡིན་པའི་ཕྱིར་རོ། །</s>
  </p>
  <p id="260">
    <s id="260:1">བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་སྤྱོད་པ་རྣམས་ནི་ཉེས་པ་ཐམས་ཅད་ཀྱི་ནང་ན་ལྕི་བ་བྱུང་དུ་ཟིན་ཀྱང་ཤེས་རབ་ཀྱི་སྟོབས་ཀྱིས་རྡུལ་དུ་རློག་པར་བྱེད་དེ། </s>
  </p>
  <p id="261">
    <s id="261:1">དེའི་རྒྱུས་ལོག་པར་ལྟུང་བར་འགྲོ་བར་ཡང་མི་འགྱུར་རོ། །</s>
  </p>
  <p id="262">
    <s id="262:1">བྱམས་པ་དཔེར་ན་མེའི་ཕུང་པོ་འབར་བ་ལ་ནི་ཤིང་གི་ཚོགས་ཆེན་པོས་བསྣན་ན་ཇི་ལྟ་ཇི་ལྟར་བསྣན་པ་དེ་ལྟ་དེ་ལྟར་དེ་ཕྱིར་ཞིང་ཆེར་འབར་བར་འགྱུར་གྱི་མེ་ཤི་བར་མི་འགྱུར་རོ། །</s>
  </p>
  <p id="263">
    <s id="263:1">བྱམས་པ་དེ་བཞིན་དུ་བྱང་ཆུབ་སེམས་དཔའ་ཤེས་རབ་སྤྱོད་པའི་ཤེས་རབ་ཀྱི་མེ་འབར་བ་དེ་ལ་ནི་ཉོན་མོངས་པའི་ལེན་པ་ཇི་ལྟ་ཇི་ལྟར་བསྣན་པ་དེ་ལྟ་དེ་ལྟར་དེའི་ཤེས་རབ་ཀྱི་མེ་འབར་བར་འགྱུར་གྱི་ཤི་ཞིང་ཟད་པར་མི་འགྱུར་རོ། །</s>
  </p>
  <p id="264">
    <s id="264:1">བྱམས་པ་དེ་ལྟ་བས་ན་རྣམ་གྲངས་འདིས་ཀྱང་འདི་ལྟར་བྱང་ཆུབ་སེམས་དཔའ་ཤེས་རབ་སྤྱོད་པ་རྣམས་ཀྱི་སྤྱོད་པ་ནི་འཇིག་རྟེན་<ref folio="F.141.b"/>ཐམས་ཅད་དང་མི་འཐུན་པར་རིག་པར་བྱའོ། །</s>
  </p>
  <p id="265">
    <s id="265:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="266">
    <s id="266:1">བཅོམ་ལྡན་འདས་ལས་དང་པོ་པའི་བྱང་ཆུབ་སེམས་དཔའ་ཁྱིམ་གྱི་གནས་ནས་མངོན་པར་བྱུང་བ་ཤེས་རབ་ཀྱི་སྟོབས་བསྐྱེད་པ་ཐོབ་པར་འཚལ་བས་ཆོས་གང་དག་ནི་ཡོངས་སུ་སྤང་བར་བགྱི། </s>
  </p>
  <p id="267">
    <s id="267:1">ཆོས་གང་དག་ནི་ཀུན་ཏུ་བསྟེན་པར་བགྱི། </s>
  </p>
  <p id="268">
    <s id="268:1">ཆོས་གང་དག་ཡོངས་སུ་སྤོང་ཞིང་ཀུན་ཏུ་སྟེན་པར་བགྱིད་ན་ཤེས་རབ་ཀྱི་སྟོབས་བསྐྱེད་པ་མ་སྐྱེས་པ་ནི་སྐྱེ་བར་འགྱུར་ལ། </s>
    <s id="268:2">སྐྱེས་པ་ཡང་རྣམ་པར་འཕེལ་ཞིང་ཡོངས་སུ་འགྲིབ་པར་མི་འགྱུར་བ་ལགས། </s>
    <s id="268:3">དེ་སྐད་ཅེས་གསོལ་པ་དང་། </s>
    <s id="268:4">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="269">
    <s id="269:1">བྱམས་པ་བྱང་ཆུབ་སེམས་དཔའ་ལས་དང་པོ་པས་ཁྱིམ་གྱི་གནས་ནས་</s>
  </p>
  <p id="270">
    <s id="270:1">མངོན་པར་འབྱུང་བ་དང་། ཤེས་རབ་ཀྱི་སྟོབས་བསྐྱེད་པ་ཐོབ་པ་དང་། རྙེད་པ་དང་། བཀུར་སྟི་ཡོངས་སུ་སྤང་བ་དང་། རྙེད་པ་དང་། བཀུར་སྟིའི་ཉེས་པ་མཐོང་བར་བྱའོ། །</s>
  </p>
  <p id="271">
    <s id="271:1">འདུ་འཛི་ལ་དགའ་བ་ཡོངས་སུ་སྤང་བ་དང་། འདུ་འཛི་ལ་དགའ་བའི་ཉེས་པ་མཐོང་བར་བྱའོ། །</s>
  </p>
  <p id="272">
    <s id="272:1">སྨྲ་བ་ལ་དགའ་བ་ཡོངས་སུ་སྤང་བ་དང་སྨྲ་བ་ལ་དགའ་བའི་ཉེས་པ་མཐོང་བར་བྱའོ། །</s>
  </p>
  <p id="273">
    <s id="273:1">གཉིད་ལ་དགའ་བ་ཡོངས་སུ་སྤང་བ་དང་གཉིད་ལ་དགའ་བའི་ཉེས་པ་མཐོང་བར་བྱའོ། །</s>
  </p>
  <p id="274">
    <s id="274:1">ལས་ལ་དགའ་བ་ཡོངས་སུ་སྤང་བ་དང་ལས་ལ་དགའ་བའི་ཉེས་པ་མཐོང་བར་བྱའོ། །</s>
  </p>
  <p id="275">
    <s id="275:1">སྤྲོས་པ་ལ་དགའ་བ་ཡོངས་སུ་སྤང་བ་དང་སྤྲོས་པ་ལ་དགའ་བའི་ཉེས་པ་མཐོང་བར་བྱའོ། །</s>
  </p>
  <p id="276">
    <s id="276:1">རྙེད་པ་དང་། བཀུར་སྟི་དང་ཚིགས་སུ་བཅད་པ་ཡོངས་སུ་སྤངས་པ་དེས་ནི་འདོད་པ་ཆུང་བ་བསྒོམ་པར་བྱའོ། །</s>
  </p>
  <p id="277">
    <s id="277:1">འདུ་འཛི་ལ་དགའ་བ་ཡོངས་སུ་སྤངས་པས་ནི་གཅིག་པུར་དགའ་བ་ཀུན་ཏུ་བསྟེན་པར་བྱའོ། །</s>
    <s id="277:2"/>
  </p>
  <p id="278">
    <s id="278:1">སྨྲ་བ་ལ་དགའ་བ་ཡོངས་སུ་སྤངས་པས་ནི་དོན་ལ་རྟོག་པ་ཀུན་ཏུ་བསྟེན་པར་བྱའོ། །</s>
  </p>
  <p id="279">
    <s id="279:1">གཉིད་ལ་དགའ་བ་ཡོངས་སུ་སྤངས་པས་ནི་ནམ་གྱི་ཆ་སྟོད་དང་ནམ་གྱི་ཆ་སྨད་ལ་མི་<ref folio="F.142.a"/>ཉལ་བ་ཀུན་ཏུ་བསྟེན་པར་བྱའོ། །</s>
  </p>
  <p id="280">
    <s id="280:1">ལས་ལ་དགའ་བ་ཡོངས་སུ་སྤངས་པས་ནི་སེམས་ཅན་ཐམས་ཅད་ལ་བྱམས་པ་ཀུན་ཏུ་བསྟེན་པར་བྱའོ། །</s>
  </p>
  <p id="281">
    <s id="281:1">བྱམས་པ་ལས་དང་པོ་པའི་བྱང་ཆུབ་སེམས་དཔའ་ཁྱིམ་གྱི་གནས་ནས་</s>
  </p>
  <p id="282">
    <s id="282:1">མངོན་པར་བྱུང་བ་ཤེས་རབ་ཀྱི་སྟོབས་བསྐྱེད་པ་རྗེས་སུ་ཐོབ་པར་འདོད་པས་ཡོངས་སུ་སྤང་བར་བྱ་བའི་ཆོས་རྣམས་ནི་ཡོངས་སུ་སྤང་བར་བྱའོ། །</s>
  </p>
  <p id="283">
    <s id="283:1">ཀུན་ཏུ་བསྟེན་པར་བྱ་བའི་ཆོས་རྣམས་ནི་ཀུན་ཏུ་བསྟེན་པར་བྱའོ། །</s>
  </p>
  <p id="284">
    <s id="284:1">དེ་ཅིའི་ཕྱིར་ཞེ་ན། </s>
    <s id="284:2">བྱམས་པ་ཡེ་ཤེས་ཀྱང་རྐྱེན་ལ་རག་ལས་པ་ཡིན་ལ། མི་ཤེས་པ་ཡང་རྐྱེན་ལ་རག་ལས་པ་ཡིན་ཏེ། </s>
  </p>
  <p id="285">
    <s id="285:1">དེ་ནི་རྐྱེན་མ་ཚོགས་པར་ཐོབ་པར་སླ་བ་མ་ཡིན་པའི་ཕྱིར་རོ།། །།</s>
  </p>
  <p id="286">
    <s id="286:1">བམ་པོ་གཉིས་པ་སྟེ་ཐ་མ། </s>
    <s id="286:2">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="287">
    <s id="287:1">བཅོམ་ལྡན་འདས་བྱང་ཆུབ་སེམས་དཔས་རྙེད་པ་དང་། །བཀུར་སྟིའི་སྐྱོན་ཇི་ལྟར་མཐོང་བར་བགྱི། </s>
  </p>
  <p id="288">
    <s id="288:1">རྙེད་པ་དང་བཀུར་སྟིའི་ནོངས་དམིགས་ནི་གང་ལགས། </s>
    <s id="288:2">བྱང་ཆུབ་སེམས་དཔས་གང་དག་ལ་བརྟགས་ན་</s>
  </p>
  <p id="289">
    <s id="289:1">འདོད་པ་ཆུང་ངུ་ལ་དགའ་ཞིང་ཡོངས་སུ་མི་གདུང་བར་འགྱུར་བ་ལགས། </s>
    <s id="289:2">བཀའ་སྩལ་པ། </s>
    <s id="289:3">བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོས་རྙེད་པ་དང་བཀུར་སྟི་ནི་འདོད་ཆགས་སྐྱེད་པ་ཡིན་པར་བརྟག་པར་བྱའོ། །</s>
  </p>
  <p id="290">
    <s id="290:1">རྙེད་པ་དང་བཀུར་སྟི་ནི་དྲན་པ་འཇོམས་པར་བྱེད་པར་བརྟག་པར་བྱའོ། །</s>
  </p>
  <p id="291">
    <s id="291:1">རྙེད་པ་དང་བཀུར་སྟི་ནི་རྙེད་པ་དང་མ་རྙེད་པས་ཁེངས་པ་དང་འདུད་པར་བརྟག་པར་བྱའོ། །</s>
  </p>
  <p id="292">
    <s id="292:1">རྙེད་པ་དང་བཀུར་སྟི་ནི་གཏི་མུག་སྐྱེད་པར་བརྟག་པར་བྱའོ། །</s>
  </p>
  <p id="293">
    <s id="293:1">རྙེད་པ་དང་བཀུར་སྟི་ནི་བདག་གི་དོན་སྒྲུབ་པས་ཁྱིམ་ལ་སེར་སྣ་བྱེད་པ་དང་། ཆགས་པར་བྱེད་པར་བརྟག་པར་བྱའོ། །</s>
  </p>
  <p id="294">
    <s id="294:1">རྙེད་པ་དང་བཀུར་སྟི་ནི་གཡོ་སྐྱེད་པར་བརྟག་པར་བྱའོ། །</s>
  </p>
  <p id="295">
    <s id="295:1">རྙེད་པ་དང་བཀུར་སྟི་ནི་འཕགས་པའི་རིགས་བཞི་ཡོངས་སུ་སྤོང་བས་ངོ་ཚ་མེད་པ་དང་། ཁྲེལ་མེད་པ་སྐྱེད་པར་བརྟག་པར་བྱའོ། །</s>
  </p>
  <p id="296">
    <s id="296:1">རྙེད་པ་དང་བཀུར་སྟི་ནི་སངས་རྒྱས་ཐམས་ཅད་ཀྱིས་མ་<ref folio="F.142.b"/>གནང་བར་བརྟག་པར་བྱའོ། །</s>
  </p>
  <p id="297">
    <s id="297:1">རྙེད་པ་དང་བཀུར་སྟི་ནི་ང་རྒྱལ་དང་རྒྱགས་པ་དང་དྲེགས་པ་བསྐྱེད་པར་བརྟག་པར་བྱའོ། །</s>
  </p>
  <p id="298">
    <s id="298:1">རྙེད་པ་དང་བཀུར་སྟི་ནི་བླ་མ་རྣམས་ལ་ཁྱད་དུ་གསོད་པར་བརྟག་པར་བྱའོ། །</s>
  </p>
  <p id="299">
    <s id="299:1">རྙེད་པ་དང་བཀུར་སྟི་ནི་བདུད་ཀྱི་ཕྱོགས་སུ་བརྟག་པར་བྱའོ། །</s>
  </p>
  <p id="300">
    <s id="300:1">རྙེད་པ་དང་བཀུར་སྟི་ནི་གཅིག་ཏུ་བག་མེད་པའི་རྩ་བ་ཡིན་པར་བརྟག་པར་བྱའོ། །</s>
  </p>
  <p id="301">
    <s id="301:1">རྙེད་པ་དང་བཀུར་སྟི་ནི་དགེ་བའི་རྩ་བ་འཕྲོག་པར་བརྟག་པར་བྱའོ། །</s>
  </p>
  <p id="302">
    <s id="302:1">རྙེད་པ་དང་བཀུར་སྟི་ནི་གློག་དང་། འཁོར་ལོ་དང་། ལྕེ་འབབ་པ་ལྟ་བུར་བརྟག་པར་བྱའོ། །</s>
  </p>
  <p id="303">
    <s id="303:1">རྙེད་པ་དང་བཀུར་སྟི་ནི་སྦག་པ་མང་པོས་སྦགས་པར་བརྟག་པར་བྱའོ། །</s>
  </p>
  <p id="304">
    <s id="304:1">རྙེད་པ་དང་བཀུར་སྟི་ནི་མཛའ་བཤེས་ཀྱི་ཁྱིམ་དང་། སློང་མོ་སྟེར་བའི་ཁྱིམ་ལ་ལྟ་བར་བརྟག་པར་བྱའོ། །</s>
  </p>
  <p id="305">
    <s id="305:1">རྙེད་པ་དང་བཀུར་སྟི་ནི་ཡིད་མི་བདེ་བ་སྐྱེད་པར་བརྟག་པར་བྱའོ། །</s>
  </p>
  <p id="306">
    <s id="306:1">རྙེད་པ་དང་བཀུར་སྟི་ནི་བློ་རྣམ་པར་འཁྲུལ་པར་བྱེད་པར་བརྟག་པར་བྱའོ། །</s>
  </p>
  <p id="307">
    <s id="307:1">རྙེད་པ་དང་བཀུར་སྟི་ནི་སྡུག་པའི་དངོས་པོ་འགྱུར་བ་བྱེད་པའི་ཕྱིར་མྱ་ངན་སྐྱེད་པར་བརྟག་པར་བྱའོ། །</s>
  </p>
  <p id="308">
    <s id="308:1">རྙེད་པ་དང་བཀུར་སྟི་ནི་དྲན་པ་ཉེ་བར་བཞག་པ་བཞི་རྗེད་པར་བྱེད་པར་བརྟག་པར་བྱའོ། །</s>
  </p>
  <p id="309">
    <s id="309:1">རྙེད་པ་དང་བཀུར་སྟི་ནི་དཀར་པོའི་ཆོས་ཉམ་ཆུང་བར་བྱེད་པར་བརྟག་པར་བྱའོ། །</s>
  </p>
  <p id="310">
    <s id="310:1">རྙེད་པ་དང་བཀུར་སྟི་ནི་ཡང་དག་པའི་སྤོང་བ་བཞི་ཡོངས་སུ་ཉམས་པར་བྱེད་པར་བརྟག་པར་བྱའོ། །</s>
  </p>
  <p id="311">
    <s id="311:1">རྙེད་པ་དང་བཀུར་སྟི་ནི་ཕ་རོལ་གྱི་དད་པའི་བར་ཆད་བྱེད་པར་བརྟག་པར་བྱའོ། །</s>
  </p>
  <p id="312">
    <s id="312:1">རྙེད་པ་དང་བཀུར་སྟི་ནི་རྫུ་འཕྲུལ་དང་མངོན་པར་ཤེས་པ་ཉམས་པར་བྱེད་པར་བརྟག་པར་བྱའོ། །</s>
  </p>
  <p id="313">
    <s id="313:1">རྙེད་པ་དང་བཀུར་སྟི་ནི་སྔར་བཀུར་སྟི་བྱེད་ལ་ཕྱིས་བཀུར་སྟི་མི་བྱེད་པར་བརྟག་པར་བྱའོ། །</s>
  </p>
  <p id="314">
    <s id="314:1">རྙེད་པ་དང་བཀུར་སྟི་ནི་མི་མཛའ་བ་དག་དང་གནས་པར་བྱེད་པར་བརྟག་པར་བྱའོ། །</s>
  </p>
  <p id="315">
    <s id="315:1">རྙེད་པ་དང་བཀུར་སྟི་ནི་མཛའ་བོ་སྤོང་བར་བརྟག་པར་བྱའོ། །</s>
  </p>
  <p id="316">
    <s id="316:1">རྙེད་པ་དང་བཀུར་སྟི་ནི་ཕ་རོལ་འདྲིད་པའི་ཕྱིར་སྨད་འཚོང་མ་དང་འདྲ་བར་བརྟག་པར་བྱའོ། །</s>
  </p>
  <p id="317">
    <s id="317:1">རྙེད་པ་དང་བཀུར་སྟི་ནི་བསམ་གཏན་དང་། ཚད་མེད་པ་ཡོངས་སུ་སྤོང་བར་བརྟག་པར་བྱའོ། །</s>
  </p>
  <p id="318">
    <s id="318:1">རྙེད་པ་དང་བཀུར་སྟི་ནི་སེམས་ཅན་དམྱལ་བ་དང་། <ref folio="F.143.a"/>དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་དུ་ལྟུང་བར་བྱེད་པར་བརྟག་པར་བྱའོ། །</s>
  </p>
  <p id="319">
    <s id="319:1">རྙེད་པ་དང་བཀུར་སྟི་ནི་ལྷས་བྱིན་དང་། ལྷག་སྤྱོད་ཀྱི་ཆོ་ག་དང་འཐུན་པར་བརྟག་པར་བྱའོ། །</s>
  </p>
  <p id="320">
    <s id="320:1">བྱམས་པ་བྱང་ཆུབ་སེམས་དཔས་རྙེད་པ་དང་བཀུར་སྟི་ལ་ཉེས་དམིགས་གང་དག་བརྟག་པར་བྱ་བ་ནི་འདི་ལྟ་བུ་འདི་དག་གོ །</s>
  </p>
  <p id="321">
    <s id="321:1">བརྟགས་ནས་ཀྱང་འདོད་པ་ཆུང་བར་བྱའི་ཡོངས་སུ་གདུང་བར་ནི་མི་བྱའོ། །</s>
  </p>
  <p id="322">
    <s id="322:1">དེ་ཅིའི་ཕྱིར་ཞེ་ན། </s>
    <s id="322:2">བྱམས་པ་བྱང་ཆུབ་སེམས་དཔའ་འདོད་པ་ཆུང་བ་ལ་སྐྱོན་འདི་ལྟ་བུ་འདི་དག་མེད་པའི་ཕྱིར་ཏེ། </s>
  </p>
  <p id="323">
    <s id="323:1">དེའི་སངས་རྒྱས་ཀྱི་ཆོས་རྣམས་ལ་བར་ཆད་མེད་པ་ཡིན། </s>
  </p>
  <p id="324">
    <s id="324:1">ཁྱིམ་པ་དང་རབ་ཏུ་བྱུང་བ་དག་ཡིད་འབྱུང་བར་མི་འགྱུར་བ་ཡིན། </s>
  </p>
  <p id="325">
    <s id="325:1">ལྷ་དང་མི་རྣམས་ཡོངས་སུ་དགའ་བར་བྱ་བའི་ཕྱིར། གནས་པས་རྗེས་སུ་བསྲུང་བར་འོས་པ་ཡིན། </s>
  </p>
  <p id="326">
    <s id="326:1">ངན་འགྲོ་ལོག་པར་ལྟུང་བ་ཐམས་ཅད་ཀྱིས་སྐྲག་པ་མེད་པ་ཡིན། </s>
  </p>
  <p id="327">
    <s id="327:1">བསྡིགས་པ་དང་བྲལ་བས་ཟིལ་གྱིས་མི་ནོན་པ་ཡིན། </s>
  </p>
  <p id="328">
    <s id="328:1">བདུད་ཀྱི་ཡུལ་ལས་ཡོངས་སུ་གྲོལ་བས་མི་འཕྲོགས་པ་ཡིན། </s>
  </p>
  <p id="329">
    <s id="329:1">སྡུག་བསྔལ་ཐམས་ཅད་ཀྱིས་མི་ཚུགས་པ་ཡིན། </s>
  </p>
  <p id="330">
    <s id="330:1">ལྷ་དང་མི་རྣམས་ཀྱིས་མངོན་པར་འདོད་པར་བྱ་བ་ཡིན། </s>
  </p>
  <p id="331">
    <s id="331:1">བསམ་གཏན་ལ་གོམས་པར་བྱེད་པར་གནས་པས་གསལ་བ་ཡིན། </s>
  </p>
  <p id="332">
    <s id="332:1">གཡོ་དང་སྒྱུ་སྤངས་པ་དང་། འདོད་པའི་ཡོན་ཏན་ལྔ་ལ་སྐྱོན་དུ་ལྟ་བས་བག་ཡོད་པ་ཡིན། </s>
  </p>
  <p id="333">
    <s id="333:1">འཕགས་པའི་རིགས་ལ་གནས་པས་ཇི་སྐད་སྨྲས་པ་དེ་བཞིན་བྱེད་པ་ཡིན། </s>
  </p>
  <p id="334">
    <s id="334:1">མཁས་པ་རྣམས་དང་ཚངས་པ་མཚུངས་པར་སྤྱོད་པ་རྣམས་ཀྱིས་འདོད་པ་ཡིན་ཏེ། </s>
  </p>
  <p id="335">
    <s id="335:1">བྱམས་པ་ཕན་ཡོན་འདི་ལྟ་བུ་འདི་དག་ཤེས་ནས་</s>
  </p>
  <p id="336">
    <s id="336:1">བྱང་ཆུབ་སེམས་དཔའ་སེམས་དཔའ་ཆེན་པོ་མཁས་པ་རྙེད་པ་དང་བཀུར་སྟི་ཡོངས་སུ་སྤངས་པས་རྙེད་པ་དང་བཀུར་སྟི་ཐམས་ཅད་སྤང་བའི་ཕྱིར་ལྷག་པའི་བསམ་པས་འདོད་པ་ཆུང་བ་ལ་གནས་པར་བྱ་ཞིང་འདོད་པ་ཆུང་བ་ལ་ཀུན་ཏུ་བསྟེན་པར་བྱའོ། །</s>
  </p>
  <p id="337">
    <s id="337:1">དེ་སྐད་ཅེས་བཀའ་སྩལ་པ་དང་། བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="338">
    <s id="338:1">བཅོམ་ལྡན་འདས་བྱང་ཆུབ་སེམས་དཔས་འདུ་འཛི་ལ་དགའ་བའི་<ref folio="F.143.b"/>སྐྱོན་རྣམས་ཇི་ལྟར་བརྟག་པར་བགྱི། </s>
  </p>
  <p id="339">
    <s id="339:1">འདུ་འཛི་ལ་དགའ་བའི་སྐྱོན་དེ་དག་ནི་གང་ལགས། </s>
    <s id="339:2">བྱང་ཆུབ་སེམས་དཔས་གང་དག་ལ་བརྟགས་ན་</s>
  </p>
  <p id="340">
    <s id="340:1">གཅིག་པུར་དགའ་བ་ལ་དགའ་ཞིང་ཡོངས་སུ་སྐྱོ་བར་ཡང་མི་འགྱུར་བ་ལགས། </s>
    <s id="340:2">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="340:3">བྱམས་པ་འདུ་འཛིའི་ཉེས་དམིགས་ནི་ཉི་ཤུ་པོ་འདི་དག་ཡིན་ཏེ</s>
  </p>
  <p id="341">
    <s id="341:1">ཉི་ཤུ་གང་ཞེ་ན། </s>
    <s id="341:2">བྱམས་པ་འདི་ལ་ལུས་ཀྱིས་མ་བསྡམས་པ་ཡིན། </s>
  </p>
  <p id="342">
    <s id="342:1">ངག་གིས་མ་བསྡམས་པ་ཡིན། </s>
  </p>
  <p id="343">
    <s id="343:1">ཡིད་ཀྱིས་མ་བསྡམས་པ་ཡིན། འདོད་ཆགས་ཆེ་བ་ཡིན། ཞེ་སྡང་ཆེ་བ་ཡིན། གཏི་མུག་ཆེ་བ་ཡིན། </s>
  </p>
  <p id="344">
    <s id="344:1">འཇིག་རྟེན་པའི་གཏམ་གྱིས་ཀྱང་གོས་པ་ཡིན། </s>
  </p>
  <p id="345">
    <s id="345:1">འཇིག་རྟེན་ལས་འདས་པའི་གཏམ་ལས་ཡོངས་སུ་ཉམས་པ་ཡིན། </s>
  </p>
  <p id="346">
    <s id="346:1">ཆོས་ལ་མ་གུས་པ་ལ་བསྟེན་པ་ཡིན། </s>
  </p>
  <p id="347">
    <s id="347:1">ཆོས་ཡོངས་སུ་སྤངས་པ་ཡིན། </s>
  </p>
  <p id="348">
    <s id="348:1">དེ་ལ་བདུད་ཀྱིས་གླགས་རྙེད་པ་ཡིན། </s>
  </p>
  <p id="349">
    <s id="349:1">བག་མེད་པ་ལ་བསྟེན་པ་ཡིན། </s>
  </p>
  <p id="350">
    <s id="350:1">བག་མེད་པ་དང་ལྡན་པ་ཡིན། </s>
  </p>
  <p id="351">
    <s id="351:1">དེ་རྟོག་པ་དང་དཔྱོད་པ་ཤས་ཆེ་བ་ཡིན། </s>
  </p>
  <p id="352">
    <s id="352:1">མང་དུ་ཐོས་པ་ལས་ཡོངས་སུ་ཉམས་པ་ཡིན། </s>
  </p>
  <p id="353">
    <s id="353:1">ཞི་གནས་དང་ལྷག་མཐོང་མི་འཐོབ་པ་ཡིན། </s>
  </p>
  <p id="354">
    <s id="354:1">མྱུར་དུ་ཚངས་པར་སྤྱོད་པར་མི་འགྱུར་བ་ཡིན། </s>
  </p>
  <p id="355">
    <s id="355:1">སངས་རྒྱས་ལ་དགའ་བ་ལས་ཡོངས་སུ་ཉམས་པ་ཡིན། </s>
  </p>
  <p id="356">
    <s id="356:1">ཆོས་ལ་དགའ་བ་ལས་ཡོངས་སུ་ཉམས་པ་ཡིན། </s>
  </p>
  <p id="357">
    <s id="357:1">དགེ་འདུན་ལ་དགའ་བ་ལས་ཡོངས་སུ་ཉམས་པ་ཡིན་ཏེ། </s>
  </p>
  <p id="358">
    <s id="358:1">བྱམས་པ་ཉི་ཤུ་པོ་དེ་དག་ནི་འདུ་འཛི་ལ་དགའ་བའི་ཉེས་དམིགས་ཡིན་པར་རིག་པར་བྱ་སྟེ། </s>
  </p>
  <p id="359">
    <s id="359:1">བྱང་ཆུབ་སེམས་དཔས་གང་དག་ལ་བརྟགས་ན་གཅིག་པུར་དགའ་བ་ལ་དགའ་ཞིང་ཡོངས་སུ་སྐྱོ་བར་ཡང་མི་འགྱུར་བ་ཡིན་ནོ། །</s>
  </p>
  <p id="360">
    <s id="360:1">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
  </p>
  <p id="361">
    <s id="361:1">འདོད་ཆགས་སྤངས་ཤིང་ཞེ་སྡང་རབ་སྤངས་ནས། །</s>
  </p>
  <p id="362">
    <s id="362:1">རྣལ་འབྱོར་ཅན་ནི་འདུ་འཛིར་མི་གནས་ཏེ། །</s>
  </p>
  <p id="363">
    <s id="363:1">དེ་ནི་དེ་ལ་གཞོལ་ཞིང་དེ་ལ་འབབ། །ཉེས་པ་དེས་ན་དགའ་བར་བྱེད་མི་འགྱུར། །</s>
  </p>
  <p id="364">
    <s id="364:1">རྒོད་དང་འགྱོད་དང་དེ་བཞིན་རྣམ་རྟོག་པ། །འདི་དག་ཐམས་ཅད་འདུ་འཛི་རྣམས་ལས་བྱུང་། །</s>
  </p>
  <p id="365">
    <s id="365:1">སྙིང་པོ་མེད་པའི་འདུ་འཛི་སུ་བྱེད་པ། །དེ་ནི་ལང་ལོང་སྤྱོད་ཅིང་མ་བསྡམས་<ref folio="F.144.a"/>ཡིན། །</s>
  </p>
  <p id="366">
    <s id="366:1">བྱིས་པ་དག་ནི་འཇིག་རྟེན་སྨྲ་ལ་དགའ། །</s>
  </p>
  <p id="367">
    <s id="367:1">བྱིས་པ་དེ་དག་མཆོག་གི་གཏམ་ལས་ཉམས། །</s>
  </p>
  <p id="368">
    <s id="368:1">ཞེ་སྡང་འཕེལ་ཞིང་རྣམ་རྟོག་ཤས་ཀྱང་ཆེ། །</s>
  </p>
  <p id="369">
    <s id="369:1">ཉེས་པ་དེས་ན་དེ་ལ་མི་ཆགས་སོ། །</s>
  </p>
  <p id="370">
    <s id="370:1">རིགས་པ་མ་ཡིན་སྨྲ་ལ་དགའ་བསྐྱེད་ནས། །</s>
  </p>
  <p id="371">
    <s id="371:1">དགེ་སློང་ཐོས་པ་རྣམ་པར་འཕེལ་མི་བྱེད། །</s>
  </p>
  <p id="372">
    <s id="372:1">དེ་ལྟ་བས་ན་མི་རིགས་སྨྲ་སྤོངས་ལ། །ཆོས་ལ་རྟག་ཏུ་དགའ་བ་ཐོབ་པར་གྱིས། །</s>
    <s id="372:2">བྱང་ཆུབ་མངོན་པར་འདོད་ཕྱིར་ང་ཡིས་ནི། །རང་གི་ཡན་ལག་ལན་སྟོང་སྙེད་དུ་བཏང་། །</s>
  </p>
  <p id="373">
    <s id="373:1">ཆོས་ཉན་པས་ནི་ང་ལ་ངོམས་མེད་ན། །</s>
  </p>
  <p id="374">
    <s id="374:1">དེ་དག་ཆོས་ཉན་པ་ན་སྐྱོ་བར་འགྱུར། །</s>
  </p>
  <p id="375">
    <s id="375:1">ཚིག་བཞི་པ་ཡི་ཚིགས་སུ་བཅད་པའི་ཕྱིར། །ང་ནི་ཆུང་མ་བུ་ལ་དགའ་མ་གྱུར། །</s>
  </p>
  <p id="376">
    <s id="376:1">རྒྱལ་སྲིད་དག་དང་ལོངས་སྤྱོད་ངས་སྤངས་ན། །</s>
  </p>
  <p id="377">
    <s id="377:1">མཁས་པ་ཇི་ལྟར་ཆོས་ནི་ཉན་མི་བྱེད། །</s>
  </p>
  <p id="378">
    <s id="378:1">རིགས་མི་སྨྲ་དང་དམ་པ་མིན་སྨྲ་བ། །རྣམ་པ་ཀུན་ཏུ་ཡོངས་སུ་སྤང་བར་བྱ། །</s>
  </p>
  <p id="379">
    <s id="379:1">བསྐལ་པ་བརྒྱ་ཕྲག་དུ་མར་གང་དཀོན་པ། །ཆོས་ཀྱི་དམ་པ་དེ་ལ་དགའ་སྐྱེད་ཅིག །</s>
  </p>
  <p id="380">
    <s id="380:1">ཐར་པ་འདོད་པ་ཡོན་ཏན་དོན་གཉེར་བས། །འཇིག་རྟེན་བྱ་བ་ཡོངས་སུ་བཙལ་མི་བྱ། །</s>
  </p>
  <p id="381">
    <s id="381:1">གང་ཞིག་ཟས་དང་གོས་ཀྱི་དོན་ཙམ་འདོད། །</s>
  </p>
  <p id="382">
    <s id="382:1">དེ་ནི་མཆོག་དང་གཙོ་བོར་བསྔགས་མ་ཡིན། །</s>
  </p>
  <p id="383">
    <s id="383:1">གང་ཞིག་འདྲི་ཞིང་དགེ་སློང་ལེགས་པར་འོང་། །</s>
  </p>
  <p id="384">
    <s id="384:1">སྟན་ཡང་གདིང་གིས་ཚུར་ཤོག་འདུག་པར་གྱིས། །མི་ཡི་རྙེད་པ་རབ་དཀོན་རྙེད་གྱུར་གྱིས། །གཅིག་ལ་གཅིག་ནི་ཆོས་ཀྱི་གཏམ་ཡང་བྱ། །</s>
  </p>
  <p id="385">
    <s id="385:1">ལུང་མནོད་ཁ་ཏོན་བྱ་དང་བསམ་གཏན་རྣམས། །ཁྱོད་ཀྱི་དཀར་པོའི་ཕྱོགས་རྣམས་འཕེལ་གྱུར་ཏམ། །</s>
    <s id="385:2">གལ་ཏེ་ཁྱོད་ནི་འདོད་ན་</s>
  </p>
  <p id="386">
    <s id="386:1">དྲི་བར་གྱིས། །ཁྱོད་ལའང་བདག་འདྲི་སྐབས་ནི་དབྱེ་བར་གྱིས། །</s>
    <s id="386:2">དེ་བཞིན་གཤེགས་པ་མྱ་ངན་ཡོངས་འདས་ནས</s>
  </p>
  <p id="387">
    <s id="387:1">བསྟན་པ་རྣམ་པར་འཇིག་པར་འགྱུར་བ་ན། །</s>
  </p>
  <p id="388">
    <s id="388:1">དགེ་སློང་དག་ནི་ཤིན་ཏུ་རྒོད་ཅིང་ཁེངས། །</s>
  </p>
  <p id="389">
    <s id="389:1">དགོན་པ་བོར་ནས་འདུ་འཛིར་དགའ་བར་འགྱུར། །</s>
  </p>
  <p id="390">
    <s id="390:1">རྙེད་པ་དང་ནི་དེ་བཞིན་ཟས་ཆེད་དུ། །ཉིན་དང་མཚན་རྣམས་སུ་ཡང་གཏམ་བྱེད་ལ། །</s>
    <s id="390:2">བྱིས་པ་དག་ནི་གཉིད་ལོག་གྱུར་ན་</s>
  </p>
  <p id="391">
    <s id="391:1">ཡང་། །ལོ་ཏོག་སྐྱེ་བའི་རྨི་ལམ་རྨི་བར་འགྱུར། །</s>
  </p>
  <p id="392">
    <s id="392:1">བྱིས་པ་འདི་ཀུན་ཤེས་པ་རབ་ཏུ་<ref folio="F.144.b"/>ཉམས། །</s>
  </p>
  <p id="393">
    <s id="393:1">ངན་སོང་ངན་འགྲོ་གསུམ་དུ་གཞོལ་འགྱུར་གྱིས། །</s>
    <s id="393:2">དགའ་བ་དང་ནི་མོས་པ་བསྐྱེད་ནས་</s>
  </p>
  <p id="394">
    <s id="394:1">ཀྱང་། །བསེ་རུ་ལྟ་བུར་རྟག་ཏུ་ནགས་གནས་ཀྱིས། །</s>
    <s id="394:2">ཡོན་ཏན་འདོད་པ་ནགས་ན་གནས་པ་ཡིས། །ཕ་རོལ་དག་གི་སྐྱོན་ལ་བརྟག་མི་བྱ། །</s>
  </p>
  <p id="395">
    <s id="395:1">བདག་ནི་ཁྱད་པར་འཕགས་ཤིང་བདག་མཆོག་ཅེས། །དེ་སྙམ་དུ་ནི་སེམས་བསྐྱེད་མི་བྱའོ། །</s>
  </p>
  <p id="396">
    <s id="396:1">རྒྱགས་འདི་བག་མེད་ཀུན་གྱི་རྩ་བ་སྟེ། །</s>
  </p>
  <p id="397">
    <s id="397:1">དགེ་སློང་དམན་ལ་བརྙས་པར་ཡོང་མི་བྱ། །</s>
  </p>
  <p id="398">
    <s id="398:1">བསྐལ་པ་གཅིག་གིས་ཐར་པ་འཐོབ་མི་འགྱུར། །</s>
  </p>
  <p id="399">
    <s id="399:1">འདི་ནི་བསྟན་པ་འདི་ལ་གོ་རིམས་ཡིན། །</s>
  </p>
  <p id="400">
    <s id="400:1">དེ་ལྟས་དགེ་སློང་ཡོན་ཏན་འདོད་གྱུར་པ། །དཔའ་བོས་མི་རིགས་བརྗོད་པ་སྤངས་ནས་ཀྱང་། །</s>
    <s id="400:2">དགའ་ཞིང་མགུ་ལ་རབ་ཏུ་དགའ་བ་ཡིས། །བསེ་རུ་འདྲ་བར་དགོན་པར་གནས་པར་བྱ། །</s>
  </p>
  <p id="401">
    <s id="401:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="402">
    <s id="402:1">བཅོམ་ལྡན་འདས་འདི་ལྟར་དཀར་པོའི་ཆོས་ཡོངས་སུ་སྤོང་བའི་སླད་དུ་འདུ་འཛི་ནོངས་པ་མང་པོའི་སྐྱོན་ཆགས་ཤིང་ཡོན་ཏན་མ་མཆིས་ལ་གནོད་པ་དང་ལྡན་ཏེ། </s>
  </p>
  <p id="403">
    <s id="403:1">འདུ་འཛི་ཉོན་མོངས་པ་འཕེལ་བར་བགྱིད་ཅིང་སྤྱོད་པ་བཟང་པོ་མ་ལགས་པ་ནི་ངོ་མཚར་ལགས་ཏེ། </s>
  </p>
  <p id="404">
    <s id="404:1">བཅོམ་ལྡན་འདས་བྱང་ཆུབ་སེམས་དཔའ་མཁས་པ་དགེ་བ་འཚལ་བ་སུ་ཞིག་གཅིག་པུར་དགའ་བ་ལ་མངོན་པར་དགའ་བར་མི་བགྱིད། </s>
    <s id="404:2">བཅོམ་ལྡན་འདས་བྱང་ཆུབ་སེམས་དཔས་སྨྲ་བ་ལ་དགའ་བའི་སྐྱོན་རྣམས་ཇི་ལྟར་བརྟག་པར་བགྱི། </s>
  </p>
  <p id="405">
    <s id="405:1">བྱང་ཆུབ་སེམས་དཔས་གང་རྟོགས་ན་</s>
  </p>
  <p id="406">
    <s id="406:1">དོན་རྣམ་པར་ངེས་པ་ལ་དགའ་ཞིང་དོན་ལ་རྟོག་པས་ཡོངས་སུ་གདུང་བར་ཡང་མི་འགྱུར་བ་ལགས། </s>
    <s id="406:2">དེ་སྐད་ཅེས་གསོལ་པ་དང་། </s>
    <s id="406:3">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="407">
    <s id="407:1">བྱམས་པ་འདི་ལ་བྱང་ཆུབ་སེམས་དཔས་སྨྲ་བ་ལ་དགའ་བའི་ཉེས་དམིགས་ཉི་ཤུ་ཡོད་པར་བརྟག་པར་བྱའོ། །</s>
  </p>
  <p id="408">
    <s id="408:1">ཉི་ཤུ་གང་ཞེ་ན། </s>
    <s id="408:2">བྱམས་པ་འདི་ལ་དགེ་སློང་སྨྲ་བ་ལ་དགའ་བ་ནི་མང་དུ་ཐོས་པས་རྒྱགས་ཤིང་དྲེགས་པས་གུས་པ་མེད་པར་འགྱུར་བ་དང་། རྩོད་པ་སྨྲ་བ་ལྷུར་ལེན་པས་<ref folio="F.145.a"/>ཕྱོགས་ལ་མངོན་པར་ཞེན་པར་འགྱུར་བ་དང་། ནང་དུ་ཚུལ་བཞིན་ཡིད་ལ་བྱེད་པ་དང་བྲལ་བས་དྲན་པ་བརྗེད་པར་འགྱུར་བ་དང་། ལུས་དང་སེམས་ཤིན་ཏུ་མ་སྦྱངས་པས་ཤེས་བཞིན་མེད་པར་སྤྱོད་པར་འགྱུར་བ་དང་། ཆོས་ལ་བཟོད་པ་ལས་ཉམས་པས་ཁེངས་པ་དང་འདུད་པར་འགྱུར་བ་དང་། ཞི་གནས་དང་ལྷག་མཐོང་ཡོངས་སུ་སྤངས་པས་སེམས་ཀྱི་རྒྱུད་དམུ་རྒོད་དུ་འགྱུར་བ་དང་། སྨྲ་བའི་སྦག་པས་སྦགས་པས་དུས་མ་ཡིན་པར་སྨྲ་བར་འགྱུར་བ་དང་། འཕགས་པའི་ཤེས་པ་མ་ཐོབ་པས་མ་བསྡམས་པར་འགྱུར་བ་དང་། ལྷ་དང་ཀླུ་རྣམས་ཀྱིས་མི་བཀུར་བར་འགྱུར་བ་དང་། སོ་སོ་ཡང་དག་པར་རིག་པ་ཐོབ་པ་རྣམས་ཀྱིས་བརྙས་པར་འགྱུར་བ་དང་། ལུས་མངོན་སུམ་དུ་གྱུར་པ་རྣམས་ཀྱིས་སྤྱོ་བར་འགྱུར་བ་དང་། སྒྲུབ་པ་ལ་མི་གནས་པས་ཡིད་ལ་གཅགས་པར་འགྱུར་བ་དང་། ཐེ་ཚོམ་མ་སྤངས་པས་རབ་ཏུ་མི་བརྟན་པར་འགྱུར་བ་དང་། སྒྲ་ལྷུར་ལེན་པས་ཐོས་པ་དང་བྱེ་བྲག་ཕྱེད་པ་ཉམས་པར་འགྱུར་བ་དང་། རྣམ་པར་ཤེས་པའི་སྤྱོད་ཡུལ་ཅན་ཡིན་པས་འདོད་པའི་ཡོན་ཏན་ལ་ཆགས་པར་འགྱུར་བ་དང་། ཡང་དག་པ་ཇི་ལྟ་བ་བཞིན་དུ་རྟོག་པར་མི་བྱེད་པས་མྱུར་དུ་ཆོས་སྤོང་བར་བྱེད་པ་དང་། གཞན་དང་གཞན་རྩོམ་པས་མི་བརྟན་ཞིང་རྟེན་མེད་པར་འགྱུར་བ་དང་། སེམས་ཡོངས་སུ་མ་དུལ་བས་བཀུར་སྟི་མེད་པ་ཐོབ་པར་འགྱུར་བ་དང་། ཆོས་ཀྱི་དབྱིངས་ཁོང་དུ་མ་ཆུད་པས་གཞན་གྱི་དྲིང་འཇོག་པར་འགྱུར་བ་དང་། དབང་པོ་རྣམས་ཡོངས་སུ་མ་ཤེས་པས་ཉོན་མོངས་པའི་དབང་དུ་འགྱུར་བ་སྟེ། </s>
  </p>
  <p id="409">
    <s id="409:1">བྱམས་པ་ཉི་ཤུ་པོ་དེ་དག་ནི་བྱང་ཆུབ་སེམས་དཔའ་སྨྲ་བ་ལ་དགའ་ཞིང་སྒྲ་ལྷུར་ལེན་ལ་དོན་ལ་རྟོག་པ་དང་བྲལ་བའི་ཉེས་དམིགས་ཡིན་ནོ། །</s>
  </p>
  <p id="410">
    <s id="410:1">དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
  </p>
  <p id="411">
    <s id="411:1">ཐོས་པས་རྒྱགས་ནས་གུས་པར་མི་འགྱུར་ཏེ། །</s>
  </p>
  <p id="412">
    <s id="412:1">རྣམ་པར་འགྱེད་པའི་སྨྲ་བ་རྣམས་ལ་ཆགས། །</s>
  </p>
  <p id="413">
    <s id="413:1">བརྗེད་པར་འགྱུར་ཞིང་ཤེས་བཞིན་མེད་པར་འགྱུར། །</s>
  </p>
  <p id="414">
    <s id="414:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="415">
    <s id="415:1">ནང་གི་<ref folio="F.145.b"/>སེམས་ལས་ཤིན་ཏུ་རིང་བར་འགྱུར། །</s>
  </p>
  <p id="416">
    <s id="416:1">ལུས་དང་སེམས་ཀྱང་རབ་སྦྱངས་མ་ཡིན་འགྱུར། །</s>
  </p>
  <p id="417">
    <s id="417:1">ཁེངས་པ་དང་ནི་འདུད་པ་མང་པོར་འགྱུར། །</s>
  </p>
  <p id="418">
    <s id="418:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="419">
    <s id="419:1">བྱིས་པ་དམ་པའི་ཆོས་བསམ་རབ་ཏུ་ཉམས། །</s>
  </p>
  <p id="420">
    <s id="420:1">སེམས་ནི་མི་མཉེན་ཤིན་ཏུ་རྩུབ་པར་འགྱུར། །</s>
  </p>
  <p id="421">
    <s id="421:1">ཞི་གནས་ལྷག་མཐོང་དག་དང་རབ་ཏུ་རིང་། །</s>
    <s id="421:2">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="422">
    <s id="422:1">རྟག་ཏུ་བླ་མ་དག་ལ་གུས་པ་མེད། །</s>
  </p>
  <p id="423">
    <s id="423:1">སྦགས་པའི་གཏམ་དག་ལ་ནི་དགའ་བ་སྐྱེད། །</s>
  </p>
  <p id="424">
    <s id="424:1">སྙིང་པོ་མེད་ལ་གནས་ཤིང་ཤེས་རབ་ཉམས། །</s>
  </p>
  <p id="425">
    <s id="425:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="426">
    <s id="426:1">དེ་ནི་ལྷ་ཚོགས་རྣམས་ཀྱིས་མི་བཀུར་ཞིང་། །དེ་ཚེ་དེ་ལའང་འདོད་པ་མི་སྐྱེད་ལ། །སོ་སོ་ཡང་དག་རིག་ལས་ཉམས་འགྱུར་ཏེ། །</s>
  </p>
  <p id="427">
    <s id="427:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="428">
    <s id="428:1">གང་དག་ལུས་ནི་མངོན་སུམ་མང་ཡོད་པ། །མཁས་པ་འདི་དག་གིས་ནི་སྤྱོ་བར་འགྱུར། །</s>
  </p>
  <p id="429">
    <s id="429:1">དེ་ཡི་སྲོག་ནི་དོན་མེད་འགྱུར་བ་སྟེ། །</s>
  </p>
  <p id="430">
    <s id="430:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="431">
    <s id="431:1">བདག་ནི་སྒྲུབ་ཉམས་ད་ནི་ཅི་བྱ་ཞེས། །</s>
    <s id="431:2">འཆི་བའི་དུས་ཚེ་བྱིས་པ་མྱ་ངན་བྱེད། །</s>
  </p>
  <p id="432">
    <s id="432:1">གཏིང་རྙེད་མ་གྱུར་ཤིན་ཏུ་སྡུག་བསྔལ་འགྱུར། །</s>
  </p>
  <p id="433">
    <s id="433:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="434">
    <s id="434:1">རྩྭ་བསྐྱོད་བཞིན་དུ་འགུལ་ཞིང་གཡོ་བ་སྟེ། །</s>
  </p>
  <p id="435">
    <s id="435:1">དེ་ནི་དེ་ལྟར་ཐེ་ཚོམ་འགྱུར་དུ་ངེས། །</s>
  </p>
  <p id="436">
    <s id="436:1">དེ་ནི་ནམ་ཡང་བློ་བརྟན་མི་འགྱུར་ཏེ། །</s>
  </p>
  <p id="437">
    <s id="437:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="438">
    <s id="438:1">གར་ལ་ལྟ་བའི་ཁྲོད་ན་འདུག་པ་ཞིག །དཔའ་བོ་གཞན་གྱི་ཡོན་ཏན་བརྗོད་པ་བཞིན། །བདག་ཉིད་ནན་ཏན་ཉམས་པར་འགྱུར་བ་སྟེ། །</s>
  </p>
  <p id="439">
    <s id="439:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="440">
    <s id="440:1">དེ་ཡི་སེམས་ནི་རྣ་བའི་རྣམ་ཤེས་ལ། །རབ་ཏུ་ཆགས་ཤིང་སྒྲས་རྒྱགས་ཤེས་རབ་ཉམས། །</s>
  </p>
  <p id="441">
    <s id="441:1">ལོག་པར་སེམས་ཤིང་ལམ་ངན་འགྲོ་བར་འགྱུར། །</s>
  </p>
  <p id="442">
    <s id="442:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="443">
    <s id="443:1">དེ་ནི་གཡོ་ལྡན་ཡང་ཞིང་རེ་ཆད་འགྱུར། །</s>
  </p>
  <p id="444">
    <s id="444:1">ཕྱི་ཕྱིར་ཞིང་ནི་རྣམ་པར་འགྱེད་པ་རྩོམ། །</s>
  </p>
  <p id="445">
    <s id="445:1">འཕགས་པའི་དམ་པའི་ཆོས་ལས་རབ་ཏུ་རིང་། །</s>
    <s id="445:2">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="446">
    <s id="446:1">མཐུ་ཆུང་བསྟི་སྟང་གིས་ནི་དགར་འགྱུར་ཏེ། །</s>
  </p>
  <p id="447">
    <s id="447:1">མི་ཤེས་ལྡན་པ་གཡོ་ཞིང་འགྱུར་བ་ཡིན། །</s>
  </p>
  <p id="448">
    <s id="448:1">སྤྲེའུ་ལྟར་དེ་ཡི་<ref folio="F.146.a"/>སེམས་ནི་གཡོ་བར་འགྱུར། །</s>
  </p>
  <p id="449">
    <s id="449:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="450">
    <s id="450:1">རང་གི་བློ་ནི་ཤེས་པས་དམན་པའི་ཕྱིར། །རྨོངས་པ་དེ་ནི་གཞན་གྱི་དྲིང་ལ་འཇོག །</s>
  </p>
  <p id="451">
    <s id="451:1">དེ་ནི་ཉོན་མོངས་ཕྱོགས་ཀྱི་དབང་དུ་འགྲོ། །</s>
  </p>
  <p id="452">
    <s id="452:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="453">
    <s id="453:1">མིག་ཀྱང་འཁྲུལ་ཅིང་དེ་བཞིན་རྣ་བ་འང་འཁྲུལ། །</s>
    <s id="453:2">སྣ་ཡང་འཁྲུལ་ཅིང་དེ་བཞིན་ལྕེ་ཡང་འཁྲུལ། །</s>
    <s id="453:3">ལུས་ཀྱང་འཁྲུལ་ཅིང་ཡིད་ཀྱང་འཁྲུལ་པར་འགྱུར། །</s>
  </p>
  <p id="454">
    <s id="454:1">སྨྲ་ལ་དགའ་བའི་ཉེས་པ་འདི་དག་གོ །</s>
  </p>
  <p id="455">
    <s id="455:1">ཡུན་རིང་དུས་ནས་སྨྲ་ལ་དགའ་བས་ན། །</s>
  </p>
  <p id="456">
    <s id="456:1">དེ་ནི་བདག་ཉིད་དགའ་བ་མི་འཐོབ་པོ། །</s>
    <s id="456:2">ཚིག་གང་དགའ་བ་མཐའ་ཡས་འཐོབ་འགྱུར་བ། །ཚིག་གཅིག་ཙམ་ཞིག་བསམས་ཀྱང་མཆོག་ཡིན་ནོ། །</s>
  </p>
  <p id="457">
    <s id="457:1">བུ་རམ་ཤིང་ཤུན་སྙིང་པོ་ཅི་ཡང་མེད། །</s>
  </p>
  <p id="458">
    <s id="458:1">དགའ་བར་བྱ་བའི་རོ་ནི་ནང་ན་འདུག །</s>
  </p>
  <p id="459">
    <s id="459:1">ཤུན་པ་ཟོས་པའི་མིས་ནི་བུ་རམ་རོ། །</s>
  </p>
  <p id="460">
    <s id="460:1">ཞིམ་པོ་རྙེད་པར་ནུས་པ་མ་ཡིན་ནོ། །</s>
  </p>
  <p id="461">
    <s id="461:1">ཇི་ལྟར་ཤུན་པ་དེ་བཞིན་སྨྲ་བ་སྟེ། །</s>
  </p>
  <p id="462">
    <s id="462:1">རོ་ལྟ་བུ་ནི་འདི་ལ་དོན་སེམས་ཡིན། །</s>
  </p>
  <p id="463">
    <s id="463:1">དེ་ལྟ་བས་ན་སྨྲ་ལ་དགའ་སྤོངས་ཏེ། །</s>
  </p>
  <p id="464">
    <s id="464:1">རྟག་ཏུ་བག་ཡོད་བྱོས་ལ་དོན་སོམས་ཤིག །སྨྲ་བའི་ཉེས་པ་འདི་འདྲ་རྟོག་གྱུར་ཅིང་། །དོན་གྱི་ཡོན་ཏན་མཆོག་འདི་ཤེས་ནས་</s>
  </p>
  <p id="465">
    <s id="465:1">ནི །_།</s>
    <s id="465:2">འདི་ན་བྱང་ཆུབ་མཁས་པ་གང་ཡིན་པ། །དེས་ནི་དོན་བསམ་པ་ལ་དགའ་བར་གྱིས། །</s>
    <s id="465:3">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="466">
    <s id="466:1">བཅོམ་ལྡན་འདས་འདི་ལྟར་སྨྲ་བ་ལ་དགའ་བའི་སྐྱོན་རྣམས་དང་། དོན་ལ་སེམས་པའི་ཡོན་ཏན་རྣམས་དེ་བཞིན་གཤེགས་པས་ལེགས་པར་གསུངས་པ་ནི་ངོ་མཚར་ལགས་སོ། །</s>
    <s id="466:2">བཅོམ་ལྡན་འདས་བྱང་ཆུབ་སེམས་དཔའ་སྙིང་པོ་འཚལ་བ་རྣམས་ཀྱིས་ནི་དོན་བསམ་པ་བཏང་སྟེ་</s>
  </p>
  <p id="467">
    <s id="467:1">སྙིང་པོ་མ་མཆིས་པའི་སྨྲ་བ་ལ་དགའ་བར་བགྱིད་པའི་རྔོ་མི་ཐོག་ལགས་སོ། །</s>
    <s id="467:2">བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་གཉིད་ཀྱི་དགའ་བས་དགའ་བའི་སྐྱོན་ཇི་ལྟར་བརྟག་པར་བགྱི། </s>
  </p>
  <p id="468">
    <s id="468:1">བྱང་ཆུབ་སེམས་དཔས་ཇི་ལྟར་བརྟགས་ན་</s>
  </p>
  <p id="469">
    <s id="469:1">རྨུགས་པ་དང་། གཉིད་ཀྱི་ནོངས་དམིགས་<ref folio="F.146.b"/>མཐོང་ནས་</s>
  </p>
  <p id="470">
    <s id="470:1">བརྩོན་འགྲུས་རྩོམ་ཞིང་ཡོངས་སུ་སྐྱོ་བར་ཡང་མི་འགྱུར་བ་ལགས། </s>
    <s id="470:2">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="470:3">བྱམས་པ་འདི་ལ་གཉིད་ལ་དགའ་བའི་ཉེས་དམིགས་ནི་རྣམ་པ་ཉི་ཤུར་བརྟག་པར་བྱ་སྟེ</s>
  </p>
  <p id="471">
    <s id="471:1">བྱང་ཆུབ་སེམས་དཔའ་དེ་དག་ལ་རྟོག་ན་བརྩོན་འགྲུས་རྩོམ་པ་ལ་དགའ་ཞིང་སྐྱོ་བར་ཡང་མི་འགྱུར་རོ། །</s>
  </p>
  <p id="472">
    <s id="472:1">ཉི་ཤུ་གང་ཞེ་ན། </s>
    <s id="472:2">བྱམས་པ་འདི་ལ་བྱང་ཆུབ་སེམས་དཔའ་གཉིད་ཆེ་བ་ནི་རྨུགས་པ་དང་། གཉིད་ཀྱིས་ནོན་ཏེ་</s>
  </p>
  <p id="473">
    <s id="473:1">ལེ་ལོ་ཆེ་བར་འགྱུར་བ་དང་། ལུས་ཤ་ཆེ་བ་དང་། མདོག་ཡོངས་སུ་མ་དག་པ་དང་། </s>
    <s id="473:2">དེའི་འབྱུང་བ་ཆེན་པོ་རྣམས་ནད་བཞིས་ནོན་པར་འགྱུར་བ་དང་། དེའི་མེའི་ཁམས་ཆུང་བར་འགྱུར་བ་དང་། དེའི་ཁ་ཟས་ལེགས་པར་འཇུ་བར་མི་འགྱུར་བ་དང་། དེའི་ལུས་ལ་འབྲས་དང་ཕོལ་མིག་འབྱུང་བར་འགྱུར་བ་དང་། ལེ་ལོ་ཅན་དུ་འགྱུར་བ་དང་། </s>
    <s id="473:3">དེའི་གཏི་མུག་གི་དྲ་བ་རྣམ་པར་འཕེལ་བར་འགྱུར་བ་དང་། དེའི་ཤེས་རབ་ཉམ་ཆུང་བར་འགྱུར་བ་དང་། དེ་ཁ་ཟས་འདོད་པ་ལས་ཡིག་འཆུ་བར་འགྱུར་བ་དང་། དེ་གཏི་མུག་གི་མུན་པ་རབ་ཏུ་འཛིན་པར་འགྱུར་བ་དང་། </s>
    <s id="473:4">དེ་ལ་མི་མ་ཡིན་པ་རྣམས་བཀུར་སྟི་མི་བྱེད་པ་དང་། </s>
    <s id="473:5">སེམས་རྟུལ་བར་འགྱུར་བ་དང་། མི་ལྡང་བ་མང་བར་འགྱུར་བ་དང་། དེའི་སེམས་བག་ལ་ཉལ་གྱིས་ཀུན་ནས་དཀྲིས་ཤིང་འདུག་པར་འགྱུར་བ་དང་། </s>
    <s id="473:6">དེ་དགེ་བའི་ཆོས་ལ་འདུན་པར་མི་འགྱུར་བ་དང་། དགེ་བའི་ཆོས་ཐམས་ཅད་ལས་ཉམས་པར་འགྱུར་བ་དང་། </s>
    <s id="473:7">སྤྱོད་པ་ཞུམ་པར་གྱུར་ནས་</s>
  </p>
  <p id="474">
    <s id="474:1">བརྩོན་འགྲུས་རྩོམ་པ་རྣམས་ཀྱི་སྤྱོད་པ་ལ་སྨོད་པ་དང་། འཁོར་གྱི་ནང་དུ་སོང་ན་</s>
  </p>
  <p id="475">
    <s id="475:1">བརྙས་པར་འགྱུར་བ་སྟེ། </s>
  </p>
  <p id="476">
    <s id="476:1">བྱམས་པ་ཉི་ཤུ་པོ་དེ་དག་ནི་བྱང་ཆུབ་སེམས་དཔའ་གཉིད་ལ་དགའ་ཞིང་རྨུགས་པ་དང་། གཉིད་མང་བའི་ཉེས་དམིགས་ཡིན་ཏེ། </s>
  </p>
  <p id="477">
    <s id="477:1">བྱང་ཆུབ་སེམས་དཔའ་དེ་དག་ལ་རྟོག་ན་བརྩོན་འགྲུས་རྩོམ་པ་ལ་དགའ་ཞིང་ཡོངས་སུ་སྐྱོ་བར་ཡང་མི་འགྱུར་རོ། །</s>
  </p>
  <p id="478">
    <s id="478:1">དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
  </p>
  <p id="479">
    <s id="479:1">གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ཡི་ལུས་ནི་ཤ་ཆེ་མཁྲེགས་མ་<ref folio="F.147.a"/>ཡིན། །</s>
  </p>
  <p id="480">
    <s id="480:1">ལེ་ལོ་དེ་ཆེ་བླུན་ཞིང་འཐུན་མི་བྱེད། །</s>
  </p>
  <p id="481">
    <s id="481:1">དེ་ཡི་མདོག་ཀྱང་དག་པར་མི་འགྱུར་རོ། །</s>
  </p>
  <p id="482">
    <s id="482:1">གང་ཞིག་རྨུགས་དང་གཉིད་ལ་དགའ་འགྱུར་བ། །བད་ཀན་རླུང་དང་དེ་བཞིན་མཁྲིས་པ་རྣམས། །དེ་དག་དེ་ཡི་ལུས་ལ་ཤས་ཆེར་འབྱུང་། །</s>
  </p>
  <p id="483">
    <s id="483:1">དེ་ཡི་ཁམས་རྣམས་རབ་ཏུ་འཁྲུག་པར་འགྱུར། །</s>
  </p>
  <p id="484">
    <s id="484:1">གང་ཞིག་རྨུགས་དང་གཉིད་ལ་དགའ་འགྱུར་བ། །ཁ་ཟས་ཉེས་པས་ལྟོ་ནི་མ་དག་ཅིང་། །ལུས་ཀྱང་ལྕི་ལ་ཟོ་བདོག་བདེ་མ་ཡིན། །</s>
  </p>
  <p id="485">
    <s id="485:1">དེ་ཡི་ཚིག་ཀྱང་གསལ་བར་མི་འགྱུར་རོ། །</s>
  </p>
  <p id="486">
    <s id="486:1">གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ཡི་ལུས་ལ་ཕོལ་མིག་མང་པོ་འབྱུང་། །</s>
  </p>
  <p id="487">
    <s id="487:1">དེ་ནི་ཉིན་དང་མཚན་དུ་བདེ་བར་ཉལ། །དེ་ལ་རྨ་རྣམས་མི་བཟད་འབྱུང་བར་འགྱུར། །</s>
  </p>
  <p id="488">
    <s id="488:1">གང་ཞིག་རྨུགས་དང་གཉིད་ལ་དགའ་འགྱུར་བ། །ལེ་ལོ་བྱེད་ཅིང་བརྩོན་འགྲུས་ཡོངས་སུ་ཉམས། །</s>
  </p>
  <p id="489">
    <s id="489:1">དེ་ནི་བདེ་ལས་ཉམས་ཤིང་ནོར་རྣམས་འགྲིབས། །</s>
    <s id="489:2">དེ་ནི་རྟག་ཏུ་ཞན་ཅིང་སེམས་ཀྱང་རྨོངས། །</s>
  </p>
  <p id="490">
    <s id="490:1">གང་ཞིག་རྨུགས་དང་གཉིད་ལ་དགའ་འགྱུར་བ། །གཏི་མུག་དྲ་བ་ཆེན་པོ་འཕེལ་འགྱུར་ཞིང་། །</s>
    <s id="490:2">དེ་ནི་ཐེ་ཚོམ་ཅན་དེ་ལྟ་བ་ཐོབ། །</s>
  </p>
  <p id="491">
    <s id="491:1">དེ་ནི་ལྟ་བར་གྱུར་པ་མང་བར་འགྱུར། །</s>
  </p>
  <p id="492">
    <s id="492:1">གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ཡི་ཤེས་རབ་ཤིན་ཏུ་ཉམ་ཆུང་འགྱུར། །</s>
  </p>
  <p id="493">
    <s id="493:1">དེ་ཡི་བློ་ཡང་ཡོངས་སུ་ཉམས་པར་འགྱུར། །</s>
  </p>
  <p id="494">
    <s id="494:1">ཡེ་ཤེས་ལས་ནི་རྟག་ཏུ་དེ་ཉམས་འགྱུར། །</s>
  </p>
  <p id="495">
    <s id="495:1">གང་ཞིག་རྨུགས་དང་གཉིད་ལ་དགའ་འགྱུར་བ། །མི་ཤེས་ལེ་ལོ་སྙོམ་ལས་ཤེས་རབ་འཆལ། །</s>
  </p>
  <p id="496">
    <s id="496:1">མི་མ་ཡིན་པ་དག་གིས་གླགས་རྙེད་དེ། །</s>
  </p>
  <p id="497">
    <s id="497:1">ནགས་ན་གནས་པའི་ཚེ་ནི་འཚེ་བར་འགྱུར། །</s>
  </p>
  <p id="498">
    <s id="498:1">གང་ཞིག་རྨུགས་དང་གཉིད་ལ་དགའ་འགྱུར་བ། །སེམས་ཀྱང་རྟུལ་ཞིང་དེ་ཡི་དྲན་པ་རྨོངས། །</s>
  </p>
  <p id="499">
    <s id="499:1">ལུང་ནོད་ཁ་ཏོན་བྱེད་ལ་དེ་མི་གནས། །</s>
  </p>
  <p id="500">
    <s id="500:1">ཆོས་སྨྲ་ན་ཡང་དེ་ནི་རྟག་ཏུ་ཐོགས། །</s>
  </p>
  <p id="501">
    <s id="501:1">གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ཡི་ཉོན་མོངས་ཀུན་ནས་ལྡང་བར་འགྱུར། །</s>
  </p>
  <p id="502">
    <s id="502:1">རྣམ་པར་འཁོར་ཞིང་གཡོ་ལ་རྨོངས་པ་དང་། །དེ་ཡི་སེམས་ནི་རྟག་ཏུ་གདུང་བར་འགྱུར། །</s>
  </p>
  <p id="503">
    <s id="503:1">གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ཡི་བྱ་བ་མང་པོ་ཉམས་ཤིང་འགགས། །</s>
  </p>
  <p id="504">
    <s id="504:1">ལུས་<ref folio="F.147.b"/>ཀྱང་གདུངས་ཤིང་ཡིད་ཀྱང་ཡོངས་སུ་གདུངས། །</s>
    <s id="504:2">བག་ལ་ཉལ་བ་འཕེལ་བར་ངེས་མི་ཤེས། །</s>
  </p>
  <p id="505">
    <s id="505:1">གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ནི་དགེ་སེམས་རྟག་ཏུ་མི་འདོད་དེ། །</s>
  </p>
  <p id="506">
    <s id="506:1">དེ་ནི་ཆོས་ལ་འདུད་པ་སྐྱེད་མི་བྱེད། །</s>
  </p>
  <p id="507">
    <s id="507:1">ཕྱིར་ཞིང་ཆོས་མ་ཡིན་ལ་དེ་དགར་འགྱུར། །</s>
  </p>
  <p id="508">
    <s id="508:1">གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ནི་རྨོངས་ཤིང་ཆོས་ལ་འདུན་པ་ཉམས། །</s>
  </p>
  <p id="509">
    <s id="509:1">བྱིས་པ་ཡོན་ཏན་ཀུན་ལས་ཡོངས་སུ་ཉམས། །</s>
  </p>
  <p id="510">
    <s id="510:1">དཀར་པོ་འཇོམས་ཤིང་མུན་པར་འགྲོ་བར་འགྱུར། །</s>
  </p>
  <p id="511">
    <s id="511:1">གང་ཞིག་རྨུགས་དང་གཉིད་ལ་དགའ་འགྱུར་བ། །འཇིགས་པར་འགྱུར་ཞིང་སེམས་ཀྱང་རབ་ཏུ་ཞུམ། །</s>
    <s id="511:2">དེ་ནི་རྟག་པར་མཆོག་ཏུ་དགའ་མི་འགྱུར། །</s>
  </p>
  <p id="512">
    <s id="512:1">གཉིད་ཀྱིས་ནོན་པ་ལུས་ཀྱང་ལྷོད་པར་འགྱུར། །</s>
  </p>
  <p id="513">
    <s id="513:1">གང་ཞིག་རྨུགས་དང་གཉིད་ལ་དགའ་འགྱུར་བ། །བདག་ཉིད་མི་ཤེས་ལེ་ལོ་ཅན་གྱུར་ནས། །</s>
  </p>
  <p id="514">
    <s id="514:1">བརྩོན་འགྲུས་སྟོབས་དང་ལྡན་ལ་ཕྲག་དོག་བྱེད། །</s>
  </p>
  <p id="515">
    <s id="515:1">བརྩོན་འགྲུས་ལྡན་པ་རྣམས་ལ་མི་སྙན་སྨྲ། །</s>
  </p>
  <p id="516">
    <s id="516:1">ཉེས་པ་འདི་འདྲ་འདི་དག་རྟོགས་གྱུར་ནས། །</s>
  </p>
  <p id="517">
    <s id="517:1">མཁས་པ་སུ་ཞིག་རྨུགས་གཉིད་དགའ་བར་བྱེད། །</s>
  </p>
  <p id="518">
    <s id="518:1">ཤིན་ཏུ་གཏི་མུག་ལྟ་བ་མང་པོའི་རྒྱུ། །དོན་བཟང་དམ་ཆོས་ཡོན་ཏན་ཆུད་གཟོན་པ། །</s>
    <s id="518:2">གཉིད་འདི་བརྩོན་འགྲུས་འཕྲོག་པར་རྟོགས་གྱུར་ནས། །</s>
  </p>
  <p id="519">
    <s id="519:1">མཁས་པ་ཡོན་ཏན་ལྡན་པ་སུ་དེར་དགའ། །</s>
  </p>
  <p id="520">
    <s id="520:1">སྡུག་བསྔལ་ཀུན་དང་མུན་པ་སེལ་བྱེད་ཅིང་། །ངན་སོང་ཡོངས་སུ་སྤོང་བའི་གཞིར་གྱུར་པ། །སངས་རྒྱས་ཀུན་གྱིས་བསྔགས་པའི་བརྩོན་འགྲུས་འཕགས། །</s>
  </p>
  <p id="521">
    <s id="521:1">གང་ཡིན་དེ་ནི་རྟག་ཏུ་བརྟེན་པར་གྱིས། །</s>
    <s id="521:2">འཇིག་རྟེན་འདི་ན་བཟོ་གང་ཅི་ཡོད་དང་། །འཇིག་རྟེན་འདས་བཟོ་གང་དག་ཅི་ཡོད་པ། །བརྩོན་འགྲུས་བརྩམས་ལ་རྙེད་པར་མི་དཀའ་ན</s>
  </p>
  <p id="522">
    <s id="522:1">མཁས་པ་སུ་དག་བརྩོན་འགྲུས་སྟོབས་ཀྱིས་སྐྱོ། །</s>
  </p>
  <p id="523">
    <s id="523:1">གང་དག་སངས་རྒྱས་བྱང་ཆུབ་ཞུགས་གྱུར་པ། །དེ་དག་རྨུགས་གཉིད་སྐྱོན་རྣམས་མཐོང་ནས་ནི། །རྟག་ཏུ་བརྩོན་འགྲུས་རྩོམ་ལ་གནས་པར་བྱེད། །</s>
  </p>
  <p id="524">
    <s id="524:1">འདི་ནི་ང་ཡིས་དེ་དག་བསྐུལ་བྱས་ཡིན། །</s>
  </p>
  <p id="525">
    <s id="525:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="526">
    <s id="526:1">བཅོམ་<ref folio="F.148.a"/>ལྡན་འདས་བྱང་ཆུབ་སེམས་དཔའ་གང་དག་རྨུགས་པ་དང་གཉིད་ཀྱི་སྐྱོན་འདི་ལྟ་བུ་འདི་དག་ཐོས་ནས་</s>
  </p>
  <p id="527">
    <s id="527:1">སྤོང་བར་མི་བགྱིད་ཅིང་སྐྱོ་བར་མི་བགྱིད་པ་དེ་དག་དང་བརྩོན་འགྲུས་རྩོམ་པ་མི་སྐྱེད་པ་དེ་དག་དེ་ཙམ་དུ་རྨོངས་པར་འགྱུར་བ་ནི་ངོ་མཚར་ལགས་སོ། །</s>
    <s id="527:2">བཅོམ་ལྡན་འདས་བྱང་ཆུབ་སེམས་དཔའ་སློབ་པར་འཚལ་བ་དང་། ལྷག་པའི་བསམ་པས་བླ་ན་</s>
  </p>
  <p id="528">
    <s id="528:1">མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འཚལ་བ་སུ་ཞིག་ཡང་དག་པའི་གནས་འདི་ལྟ་བུ་འདི་དག་ཐོས་ན་</s>
  </p>
  <p id="529">
    <s id="529:1">ལེ་ལོ་བགྱིད་ཅིང་དགེ་བའི་ཆོས་རྣམས་སྐྱེད་པར་མི་བགྱིད། </s>
    <s id="529:2">བརྩོན་འགྲུས་ཀྱི་ཡོན་ཏན་དང་། ཕན་ཡོན་འདི་ལྟ་བུ་ཐོས་ནས་</s>
  </p>
  <p id="530">
    <s id="530:1">བྱང་ཆུབ་ཀྱི་ཡན་ལག་ཡོངས་སུ་རྫོགས་པར་བགྱི་བའི་སླད་དུ་སུ་ཞིག་བརྩོན་འགྲུས་རྩོམ་པར་མི་བགྱིད་དེ། །</s>
  </p>
  <p id="531">
    <s id="531:1">དེ་བཞིན་གཤེགས་པས་གཉིད་ལ་དགའ་བའི་ནོངས་དམིགས་དང་། བརྩོན་འགྲུས་རྩོམ་པའི་ཕན་ཡོན་འདི་དག་ལེགས་པར་བཀའ་སྩལ་ལགས་སོ། །</s>
    <s id="531:2">བཅོམ་ལྡན་འདས་བྱང་ཆུབ་སེམས་དཔས་ལས་ལ་དགའ་ཞིང་འཇིག་རྟེན་པའི་སྦག་པས་སྦགས་པའི་ནོངས་དམིགས་ཇི་ལྟར་བརྟགས་པར་བགྱི། </s>
  </p>
  <p id="532">
    <s id="532:1">བྱང་ཆུབ་སེམས་དཔའ་གང་དག་ལ་བརྟགས་ན་</s>
  </p>
  <p id="533">
    <s id="533:1">འདོད་པ་ཆུང་ཞིང་བགྱི་བ་ཉུང་ལ། དམ་པའི་ཆོས་བཙལ་བའི་སླད་དུ་རྟག་ཏུ་བརྩོན་ཞིང་སྦྱོར་བ་ལ་གནས་པར་འགྱུར་བ་ལགས། </s>
    <s id="533:2">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="533:3">བྱམས་པ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་ལས་ལ་དགའ་བའི་ཉེས་དམིགས་ཉི་ཤུར་བརྟག་པར་བྱ་སྟེ</s>
  </p>
  <p id="534">
    <s id="534:1">བྱང་ཆུབ་སེམས་དཔའ་དེ་དག་ལ་རྟོག་ན་འདོད་པ་ཆུང་ཞིང་བྱ་བ་ཉུང་ལ་དམ་པའི་ཆོས་བཙལ་བའི་ཕྱིར་རྟག་ཏུ་བརྩོན་ཞིང་སྦྱོར་བ་ལ་གནས་པར་འགྱུར་རོ། །</s>
  </p>
  <p id="535">
    <s id="535:1">ཉི་ཤུ་གང་ཞེ་ན། བྱམས་པ་འདི་ལ་</s>
    <s id="535:2">བྱང་ཆུབ་སེམས་དཔའ་ལས་ལ་དགའ་བ་འཇིག་རྟེན་པའི་ལས་རྣམས་ལ་བརྩོན་པར་འགྱུར་བ་དང་། </s>
    <s id="535:3">ལས་ངན་པ་ཐམས་ཅད་ལ་གནས་པར་འགྱུར་བ་དང་། </s>
    <s id="535:4">ལུང་ནོད་པ་དང་། ཁ་དོན་ལ་བརྩོན་པ་དག་གིས་བརྙས་པར་འགྱུར་བ་དང་། </s>
    <s id="535:5">ནང་དུ་ཡང་དག་<ref folio="F.148.b"/>འཇོག་ལ་དགའ་བ་རྣམས་ཀྱིས་སྨད་པར་འགྱུར་བ་དང་། </s>
    <s id="535:6">འཁོར་བ་ཐོག་མ་དང་ཐ་མ་མེད་པ་ཡོངས་སུ་འཛིན་པའི་ལས་རྩོམ་པར་འགྱུར་བ་དང་། </s>
    <s id="535:7">བྲམ་ཟེ་དང་ཁྱིམ་བདག་དད་པ་རྣམས་ཀྱི་ཡོན་སྦྱོང་བར་མི་བྱེད་པ་དང་། </s>
    <s id="535:8">དེའི་སེམས་དངོས་པོར་འཛིན་པ་ལ་འཇུག་པར་འགྱུར་བ་དང་། </s>
    <s id="535:9">ཆགས་པ་མང་བར་འགྱུར་བ་དང་། </s>
    <s id="535:10">ཁྱིམ་སོ་རྣམས་ལ་རྒྱུན་དུ་སྦྱོར་བར་འགྱུར་བ་དང་། </s>
    <s id="535:11">དབང་བྱེད་པར་མི་འགྱུར་བ་དང་། </s>
    <s id="535:12">ཟློག་བྱེད་ཀྱི་ངང་ཚུལ་ཅན་ཡིད་སྨོན་མང་པོ་ལ་རྒྱུན་དུ་གནས་པ་དང་། </s>
    <s id="535:13">ཁྱིམ་གྱི་བྱ་བ་དག་ལ་བརྩོན་པ་དང་། </s>
    <s id="535:14">དེ་རོ་དག་ལ་ཤས་ཆེར་འདུན་ཅིང་ཆགས་པ་སྐྱེད་པ་དང་། </s>
    <s id="535:15">ལེན་པ་མེད་པར་མི་དགའ་བ་དང་། </s>
    <s id="535:16">ཀུན་ནས་མནར་སེམས་མང་བའི་ལས་ཀྱི་སྒྲིབ་པ་རྒྱུན་དུ་མངོན་པར་འདུ་བྱེད་པ་དང་། </s>
    <s id="535:17">དགེ་བསྙེན་དང་། དགེ་བསྙེན་མ་ལ་རྟོན་པར་འགྱུར་བ་དང་། </s>
    <s id="535:18">དེ་ཟས་ཀྱི་རྣམ་པར་རྟོག་པས་ཉིན་མཚན་འདའ་བར་བྱེད་པ་དང་། </s>
    <s id="535:19">འཇིག་རྟེན་པའི་བྱ་བ་དག་རྒྱུན་དུ་འདྲི་བར་བྱེད་པ་དང་། </s>
    <s id="535:20">མི་རིགས་པའི་སྨྲ་བ་དག་ལ་མངོན་པར་དགའ་བར་འགྱུར་བ་དང་། </s>
    <s id="535:21">ཞལ་ཏ་བྱེད་པའི་རྒྱགས་པས་ཚངས་པ་མཚུངས་པར་སྤྱོད་པ་རྣམས་དབང་ཕྱུག་གིས་ཚར་གཅོད་པར་བྱེད་པ་དང་། </s>
    <s id="535:22">ཕ་རོལ་གྱི་འཁྲུལ་པ་ལ་རྟོག་ཅིང་བདག་གི་འཁྲུལ་པ་ལ་མི་རྟོག་པར་འགྱུར་བ་དང་། </s>
    <s id="535:23">དོན་དང་ལྡན་ཞིང་རྣམ་པར་ངེས་པའི་གཏམ་དག་ལ་སྐྱེན་པར་བརྙས་པར་འགྱུར་བ་སྟེ། </s>
  </p>
  <p id="536">
    <s id="536:1">བྱམས་པ་ཉི་ཤུ་པོ་དེ་དག་ནི་བྱང་ཆུབ་སེམས་དཔའ་ལས་ལ་དགའ་ཞིང་ཞལ་ཏ་བྱེད་པའི་སྦག་པས་སྦགས་པའི་ཉེས་དམིགས་ཡིན་ཏེ། </s>
  </p>
  <p id="537">
    <s id="537:1">བྱང་ཆུབ་སེམས་དཔའ་དེ་དག་ལ་རྟོག་ན་འདོད་པ་ཆུང་ཞིང་བྱ་བ་ཉུང་བར་འགྱུར་ལ་</s>
    <s id="537:2">འཇིག་རྟེན་པའི་བྱ་བ་སྤངས་ནས་འཇིག་རྟེན་ལས་འདས་པའི་བྱ་བ་ལ་བརྩོན་པར་འགྱུར་རོ། །</s>
  </p>
  <p id="538">
    <s id="538:1">དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
  </p>
  <p id="539">
    <s id="539:1">དེ་ནི་ལས་ངན་དག་ལ་གནས་འགྱུར་ཞིང་། །ལས་མཆོག་དག་ལས་དེ་ནི་རྒྱང་ཡང་རིང་། །</s>
    <s id="539:2">འདིར་ནི་རྙེད་པ་ཆེ་ལས་རིང་བར་འགྱུར། །</s>
  </p>
  <p id="540">
    <s id="540:1">རྣམ་པར་ཆགས་སེམས་ཉེས་པ་འདི་དག་ཡིན། །</s>
  </p>
  <p id="541">
    <s id="541:1">དགེ་སློང་ལུང་ནོད་ཁ་ཏོན་དགའ་རྣམས་ཀྱིས། །དེ་ལ་བརྙས་ཤིང་འདོད་པར་<ref folio="F.149.a"/>མི་བྱེད་ལ། །བསམ་གཏན་བྱེད་པ་རྣམས་ཀྱིས་སྨད་པར་འགྱུར། །</s>
  </p>
  <p id="542">
    <s id="542:1">རྟག་ཏུ་ལས་གནས་སྐྱོན་ནི་འདི་དག་ཡིན། །</s>
  </p>
  <p id="543">
    <s id="543:1">འཁོར་བའི་ལས་ལ་མངོན་པར་བརྩོན་པ་དང་། །ཐར་པ་ལས་ནི་རྒྱང་རིང་བཅིངས་པར་གནས། །</s>
  </p>
  <p id="544">
    <s id="544:1">དེ་ནི་ཡུལ་འཁོར་ཟས་ལ་མི་རིགས་སྤྱོད། །</s>
  </p>
  <p id="545">
    <s id="545:1">ཉེས་པ་འདི་དག་ལས་ལ་ཆགས་པའི་ཡིན། །</s>
  </p>
  <p id="546">
    <s id="546:1">རྟག་ཏུ་དངོས་པོ་དག་ནི་ལེན་པར་བྱེད། །</s>
  </p>
  <p id="547">
    <s id="547:1">ཡོངས་སུ་འཛིན་པ་མེད་ལ་དགའ་མི་སྐྱེད། །</s>
  </p>
  <p id="548">
    <s id="548:1">ནོར་མེད་ནོར་ནི་དོན་དུ་གཉེར་བར་བྱེད། །</s>
  </p>
  <p id="549">
    <s id="549:1">ཉེས་པ་འདི་དག་ལས་ལ་ཆགས་པའི་ཡིན། །</s>
  </p>
  <p id="550">
    <s id="550:1">ཁྱིམ་དུ་རྒྱུ་བ་དག་ལ་ཆགས་པར་འགྱུར། །</s>
  </p>
  <p id="551">
    <s id="551:1">འདུ་འཛི་དགའ་བས་ཐམས་ཅད་འཇིག་པར་བྱེད། །</s>
  </p>
  <p id="552">
    <s id="552:1">གཟེབ་ཀྱི་ནང་དུ་བྱ་བཅུག་བཞིན་དུ་འགྱུར། །</s>
  </p>
  <p id="553">
    <s id="553:1">ཉེས་པ་འདི་དག་ལས་ལ་ཆགས་པའི་ཡིན། །</s>
  </p>
  <p id="554">
    <s id="554:1">ཁྱིམ་པའི་ལས་ལ་དེ་རྟག་མྱ་ངན་བྱེད། །</s>
  </p>
  <p id="555">
    <s id="555:1">ཡོངས་སུ་གདུངས་པར་གྱུར་ཀྱང་ཡིད་མི་འབྱུང་། །</s>
  </p>
  <p id="556">
    <s id="556:1">ནམས་ཀྱང་ཚིག་ནི་བཙུན་པར་མི་འགྱུར་ཏེ། །</s>
  </p>
  <p id="557">
    <s id="557:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="558">
    <s id="558:1">བླ་མས་བསྐུལ་ན་བཀའ་བློ་མི་བདེ་ཞིང་། །རྗེས་སུ་བསྟན་པ་འཐུན་པར་འཛིན་མི་བྱེད། །</s>
  </p>
  <p id="559">
    <s id="559:1">དེ་ནི་མྱུར་དུ་ཚུལ་ཁྲིམས་ཉམས་པར་འགྱུར། །</s>
  </p>
  <p id="560">
    <s id="560:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="561">
    <s id="561:1">ཁྱིམ་ན་གནས་པའི་ལས་རྣམས་རྟག་སེམས་པས། །དེ་ནི་རྟག་ཏུ་འདོད་པར་འགྱུར་བ་སྟེ། །</s>
  </p>
  <p id="562">
    <s id="562:1">བསམ་གཏན་དང་ནི་སྤོང་བ་དེ་མི་བྱེད། །</s>
  </p>
  <p id="563">
    <s id="563:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="564">
    <s id="564:1">དེ་ཡི་འདོད་ཆགས་ཤས་ནི་ཆེ་བར་སྐྱེ། །</s>
  </p>
  <p id="565">
    <s id="565:1">དེ་ནི་རོ་བྲོ་རྣམས་ལ་ཆགས་ཤིང་ཞེན། །</s>
  </p>
  <p id="566">
    <s id="566:1">དེ་ནི་ངན་ངོན་ཙམ་གྱིས་དགར་མི་འགྱུར། །</s>
  </p>
  <p id="567">
    <s id="567:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="568">
    <s id="568:1">དེ་ནི་འཁོར་ཕལ་ཆེ་ན་དགར་འགྱུར་ཏེ། །</s>
  </p>
  <p id="569">
    <s id="569:1">དེ་ཉམས་ན་ནི་ཤིན་ཏུ་སྡུག་བསྔལ་འགྱུར། །</s>
  </p>
  <p id="570">
    <s id="570:1">དེ་ནི་བོང་བུ་བཞིན་དུ་ལང་ལོང་འགྱུར། །</s>
  </p>
  <p id="571">
    <s id="571:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="572">
    <s id="572:1">དེ་སེམས་རྟག་ཏུ་གནོད་སེམས་ལྡན་པར་འགྱུར། །</s>
  </p>
  <p id="573">
    <s id="573:1">ལས་རྣམས་འཕེལ་ཞིང་ཟད་པར་མི་འགྱུར་ཏེ། །</s>
  </p>
  <p id="574">
    <s id="574:1">སྲེད་པའི་འཁྲི་ཤིང་དག་གིས་དམ་དུ་བཅིངས། །</s>
  </p>
  <p id="575">
    <s id="575:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="576">
    <s id="576:1">དེ་ནི་རྟག་ཏུ་བླ་མ་རྣམས་མི་སྟེན། །ཕྱོགས་འདོད་ཁྱིམ་པ་ལ་ནི་སྟེན་པར་བྱེད། །</s>
  </p>
  <p id="577">
    <s id="577:1">ཚུལ་ཁྲིམས་གནས་པ་དག་ལའང་ཕྲག་དོག་བྱེད། །</s>
  </p>
  <p id="578">
    <s id="578:1">ཉེས་པ་འདི་དག་<ref folio="F.149.b"/>ལས་ལ་དགའ་བའི་ཡིན། །</s>
  </p>
  <p id="579">
    <s id="579:1">ཉིན་དང་མཚན་དུ་སེམས་གཞན་མེད་པར་ནི། །ཟས་དང་གོས་ལ་རྒྱུན་དུ་སེམས་པར་བྱེད། །</s>
  </p>
  <p id="580">
    <s id="580:1">དེ་ནི་རྟག་ཏུ་ཡོན་ཏན་འདོད་མ་ཡིན། །</s>
  </p>
  <p id="581">
    <s id="581:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="582">
    <s id="582:1">དེ་ནི་འཇིག་རྟེན་པ་ཡི་བྱ་བ་འདྲི། །རིགས་པ་མིན་པའི་སྨྲ་བ་རྣམས་ལ་དགའ། །</s>
  </p>
  <p id="583">
    <s id="583:1">རིགས་པའི་སྨྲ་ལ་དེ་ནི་དགའ་མི་འགྱུར། །</s>
  </p>
  <p id="584">
    <s id="584:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="585">
    <s id="585:1">སྡོམ་བརྩོན་རྣམས་ལ་དེ་ནི་རྟག་ཏུ་གཤེ། །དབང་ཕྱུག་ཉེས་པས་དེ་དག་དེས་ཚར་གཅོད། །མི་སྡུག་ལས་རྣམས་མངོན་པར་འདུ་བྱེད་དེ། །</s>
  </p>
  <p id="586">
    <s id="586:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="587">
    <s id="587:1">དེ་ནི་རྟག་ཏུ་གཞན་གྱི་སྐྱོན་རྟོག་ཅིང་། །བདག་ལ་ཡོད་པའི་སྐྱོན་རྣམས་མི་མཐོང་ལ། །</s>
    <s id="587:2">ཡོན་ཏན་ལྡན་པ་རྣམས་ལ་འཁྲུལ་པ་ཚོལ། །</s>
  </p>
  <p id="588">
    <s id="588:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="589">
    <s id="589:1">བྱིས་པ་དེ་ནི་གཞན་གྱིས་མྱུར་དུ་བརྙས། །དེ་ནི་ཕ་རོལ་དག་ལ་ཆོས་སྟོན་ཚེ། །བློ་ཉམས་པས་ན་མངོན་པར་ཤེས་མི་འགྱུར། །</s>
  </p>
  <p id="590">
    <s id="590:1">ཉེས་པ་འདི་དག་ལས་ལ་དགའ་བའི་ཡིན། །</s>
  </p>
  <p id="591">
    <s id="591:1">གནོད་འགྱུར་ཉེས་པ་འདི་དག་མཐོང་ནས་ནི། །ལས་ངན་དག་ལ་སུ་ཞིག་དགའ་བར་བྱེད། །</s>
  </p>
  <p id="592">
    <s id="592:1">དཔའ་བོ་དག་ནི་རྟག་ཏུ་ལས་མཆོག་བྱེད། །</s>
  </p>
  <p id="593">
    <s id="593:1">བྱས་པ་གང་ཡིན་ཆུད་ནི་གཟོན་མི་བྱེད། །</s>
  </p>
  <p id="594">
    <s id="594:1">ལན་སྟོང་བརྗོད་ཀྱང་ཚིག་གཅིག་མི་འཛིན་པ། །དེ་ནི་བློ་ཅན་དག་གིས་སྤྱོ་བ་ཡིན། །</s>
  </p>
  <p id="595">
    <s id="595:1">གང་ཞིག་ལས་ངན་དག་ནི་བྱེད་པ་ལ། །དམ་པ་དག་གིས་དེ་ལྟར་རྟག་ཏུ་སྨད། །</s>
  </p>
  <p id="596">
    <s id="596:1">དེ་ལྟ་བས་ན་མཁས་མིས་འདི་རྟག་ཏུ། །ལས་ངན་དག་ནི་རྣམ་པར་སྤངས་ནས་ཀྱང་། །ཐུབ་དབང་རྣམས་ཀྱིས་རྟག་ཏུ་བསྔགས་པ་ཡི། །བཟང་པོའི་ལས་རྣམས་གང་ཡིན་དེ་དག་བྱ། །</s>
  </p>
  <p id="597">
    <s id="597:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="598">
    <s id="598:1">བཅོམ་ལྡན་འདས་བྱང་ཆུབ་སེམས་དཔའ་གང་དག་ཆོས་ཀྱི་མཆོག་ཡོངས་སུ་སྤངས་ནས་</s>
  </p>
  <p id="599">
    <s id="599:1">ལས་ངན་པ་རྩོམ་པ་དེ་དག་ནི་ཤེས་རབ་ཤིན་ཏུ་ཆུང་ཞིང་ཤེས་རབ་ཀྱིས་དམན་པར་འགྱུར་བ་ལགས་སོ། །</s>
    <s id="599:2">དེ་སྐད་ཅེས་གསོལ་པ་དང་། </s>
    <s id="599:3">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="600">
    <s id="600:1">བྱམས་པ་དེ་དེ་བཞིན་<ref folio="F.150.a"/>ཏེ། དེ་དེ་བཞིན་ནོ། །</s>
  </p>
  <p id="601">
    <s id="601:1">ཇི་སྐད་སྨྲས་པ་བཞིན་ཏེ། </s>
  </p>
  <p id="602">
    <s id="602:1">བྱང་ཆུབ་སེམས་དཔའ་གང་དག་ཆོས་ཀྱི་མཆོག་ཡོངས་སུ་སྤངས་ནས་ལས་ངན་པ་རྩོམ་པ་དེ་དག་ནི་ཤེས་རབ་ཤིན་ཏུ་ཆུང་ཞིང་ཤེས་རབ་ཀྱིས་དམན་པར་འགྱུར་བ་ཡིན་ནོ། །</s>
  </p>
  <p id="603">
    <s id="603:1">བྱམས་པ་གཞན་ཡང་ཁྱོད་མོས་པར་བྱའོ། །</s>
  </p>
  <p id="604">
    <s id="604:1">ཁྱོད་ཀྱིས་ཁོང་དུ་ཆུད་པར་བྱའོ། །</s>
  </p>
  <p id="605">
    <s id="605:1">བྱང་ཆུབ་སེམས་དཔའ་གང་དག་ལ་སྦྱོར་བ་མེད་ཅིང་བསམ་གཏན་མེད་ལ་སྤོང་བ་མེད་ཅིང་འདོན་པ་མེད་པ་དང་། མང་དུ་ཐོས་པ་ཡོངས་སུ་ཚོལ་བ་མེད་པ་དེ་དག་ནི་དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་བ་མ་ཡིན་ནོ། །</s>
  </p>
  <p id="606">
    <s id="606:1">བྱམས་པ་དེ་བཞིན་གཤེགས་པའི་བསྟན་པ་ནི་བསམ་གཏན་དང་སྤོང་བས་ཕྱེ་བ་དང་། ཡེ་ཤེས་ཀྱིས་འདུས་བྱས་པ་དང་། ཡེ་ཤེས་ཀྱིས་མཉམ་པར་བཞག་པ་དང་། བརྩོན་པས་ཕྱེ་བ་ཡིན་གྱི། ཁྱིམ་པའི་ལས་དང་ཞལ་ཏ་བྱེད་པས་ཕྱེ་བ་ནི་མ་ཡིན་ཏེ</s>
  </p>
  <p id="607">
    <s id="607:1">འདི་ལྟར་ཞལ་ཏ་བྱེད་པའི་ལས་དེ་ནི་མི་རིགས་པ་ལ་སྦྱོར་བ་རྣམས་དང་། འདུ་བྱེད་ལ་མངོན་པར་དགའ་བ་རྣམས་དང་། འཇིག་རྟེན་པའི་བྱ་བས་སྦགས་པ་སྟེ། </s>
  </p>
  <p id="608">
    <s id="608:1">བྱང་ཆུབ་སེམས་དཔས་དེ་ལ་འདོད་པ་བསྐྱེད་པར་མི་བྱའོ། །</s>
  </p>
  <p id="609">
    <s id="609:1">བྱམས་པ་གལ་ཏེ་བྱང་ཆུབ་སེམས་དཔའ་ཞལ་ཏ་བྱེད་པ་ལ་བརྩོན་པས་རིན་པོ་ཆེ་སྣ་བདུན་གྱི་མཆོད་རྟེན་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་བཀང་ན་</s>
  </p>
  <p id="610">
    <s id="610:1">དེས་ནི་ང་མཉེས་པར་བྱས་པ་མ་ཡིན། </s>
  </p>
  <p id="611">
    <s id="611:1">རི་མོར་བྱས་པ་མ་ཡིན། </s>
  </p>
  <p id="612">
    <s id="612:1">བཀུར་སྟིར་བྱས་པ་མ་ཡིན་གྱི། </s>
    <s id="612:2">བྱམས་པ་གལ་ཏེ་བྱང་ཆུབ་སེམས་དཔའ་ཐ་ན་ཕ་རོལ་ཏུ་ཕྱིན་པ་དང་ལྡན་པའི་ཚིག་བཞི་པའི་ཚིགས་སུ་བཅད་པ་གཅིག་ཙམ་འཛིན་ཏམ། འཆང་ངམ། ཀློག་གམ། ཀུན་ཆུབ་པར་བྱེད་དམ། འཆང་ན་དེས་ནི་ང་ལ་བཀུར་སྟིར་བྱས། </s>
  </p>
  <p id="613">
    <s id="613:1">བླ་མར་བྱས། </s>
  </p>
  <p id="614">
    <s id="614:1">རི་མོར་བྱས། </s>
  </p>
  <p id="615">
    <s id="615:1">མཆོད་པ་བྱས་པར་འགྱུར་རོ། །</s>
  </p>
  <p id="616">
    <s id="616:1">དེ་ཅིའི་ཕྱིར་ཞེ་ན། </s>
    <s id="616:2">བྱམས་པ་དེ་བཞིན་གཤེགས་པ་རྣམས་ཀྱི་བྱང་ཆུབ་ནི་མང་དུ་ཐོས་པ་ལས་བྱུང་བ་ཡིན་གྱི། དངོས་པོ་ཡོངས་སུ་འཛིན་པ་ལས་བྱུང་བ་ནི་མ་ཡིན་པའི་ཕྱིར་རོ། །</s>
  </p>
  <p id="617">
    <s id="617:1">བྱམས་པ་གལ་ཏེ་བྱང་ཆུབ་སེམས་དཔའ་ཞལ་ཏ་བྱེད་པ་ལ་བརྩོན་པས་བྱང་ཆུབ་སེམས་དཔའ་ལུང་ནོད་པ་དང་། ཁ་ཏོན་བྱེད་པ་ལ་བརྩོན་པ་ཞལ་ཏ་བྱེད་པའི་སྦག་པས་སྦགས་པར་བྱེད་ན་</s>
  </p>
  <p id="618">
    <s id="618:1">བསོད་ནམས་འདོད་པ་དེས་ནི་བསོད་ནམས་<ref folio="F.150.b"/>མ་ཡིན་པའི་ཕུང་པོ་ཆེན་པོ་སྐྱེད་པར་འགྱུར་ཏེ</s>
  </p>
  <p id="619">
    <s id="619:1">ལས་ཀྱི་སྒྲིབ་པ་ཡང་ཡོངས་སུ་འཛིན་པར་འགྱུར་རོ། །</s>
  </p>
  <p id="620">
    <s id="620:1">དེ་ཅིའི་ཕྱིར་ཞེ་ན། </s>
    <s id="620:2">བསོད་ནམས་བྱ་བའི་གཞི་གསུམ་པོ་གང་ཡིན་པ་དེ་དག་ཐམས་ཅད་ནི་ཤེས་རབ་ལས་བྱུང་བའི་ཕྱིར་རོ། །</s>
  </p>
  <p id="621">
    <s id="621:1">བྱམས་པ་དེ་ལྟ་བས་ན་བྱང་ཆུབ་སེམས་དཔའ་ཞལ་ཏ་བྱེད་པ་ལ་བརྩོན་པས་བྱང་ཆུབ་སེམས་དཔའ་ལུང་ནོད་པ་དང་། ཁ་ཏོན་བྱེད་པ་ལ་བརྩོན་པའི་བར་ཆད་མི་བྱའོ། །</s>
  </p>
  <p id="622">
    <s id="622:1">འཛམ་བུའི་གླིང་འདི་ཞལ་ཏ་བྱེད་པས་ཡོངས་སུ་གང་བར་གྱུར་པའི་ཞལ་ཏ་བྱེད་པ་དེ་དག་ཐམས་ཅད་ཀྱིས་ནི་བྱང་ཆུབ་སེམས་དཔའ་ལུང་ནོད་པ་དང་། ཁ་ཏོན་བྱེད་པ་ལ་བརྩོན་པ་གཅིག་ལ་རིམ་གྲོ་དང་བསྙེན་བཀུར་བྱའོ། །</s>
  </p>
  <p id="623">
    <s id="623:1">བྱང་ཆུབ་སེམས་དཔའ་ལུང་ནོད་པ་དང་། ཁ་ཏོན་བྱེད་པ་ལ་བརྩོན་པ་འཛམ་བུའི་གླིང་གང་བསྙེད་ཀྱིས་ནི་བྱང་ཆུབ་སེམས་དཔའ་ནང་དུ་ཡང་དག་འཇོག་ལ་བརྩོན་པ་གཅིག་ལ་རིམ་གྲོ་དང་བསྙེན་བཀུར་བྱའོ། །</s>
  </p>
  <p id="624">
    <s id="624:1">དེ་ལྟར་བྱས་ན་དེ་བཞིན་གཤེགས་པས་རྗེས་སུ་ཡི་རང་བ་དང་གནང་བ་ཡིན་ཏེ། </s>
  </p>
  <p id="625">
    <s id="625:1">དེ་དག་གི་བསྙེན་བཀུར་ནི་ལེགས་པར་བྱས་པ་ཡིན་ནོ། །</s>
  </p>
  <p id="626">
    <s id="626:1">གང་ཞིག་ཤེས་རབ་སྤྱོད་པ་ལ་མོས་ནས་རིམ་གྲོ་དང་བསྙེན་བཀུར་བྱེད་པའི་བསོད་ནམས་ཀྱི་ཕུང་པོ་ནི་ཚད་མེད་པར་སྐྱེད་པར་འགྱུར་རོ། །</s>
  </p>
  <p id="627">
    <s id="627:1">དེ་ཅིའི་ཕྱིར་ཞེ་ན། </s>
    <s id="627:2">འདི་ལྟར་ཤེས་རབ་ཀྱི་ལས་ནི་དཀའ་བའི་ལས་དང་། བླ་ན་</s>
  </p>
  <p id="628">
    <s id="628:1">མེད་པ་དང་། གོང་ན་མེད་པ་དང་། འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་འཕགས་ཤིང་མངོན་པར་འཕགས་པའི་ཕྱིར་རོ། །</s>
  </p>
  <p id="629">
    <s id="629:1">བྱམས་པ་དེ་ལྟ་བས་ན་བྱང་ཆུབ་སེམས་དཔའ་མངོན་པར་བརྩོན་པ་དོན་དུ་གཉེར་ཞིང་བརྩོན་འགྲུས་རྩོམ་པར་འདོད་པས་ཤེས་རབ་ལ་བརྩོན་པར་བྱ་ཞིང་ཤེས་རབ་ཡོངས་སུ་བཙལ་བ་ལ་བརྩོན་འགྲུས་བརྩམ་པར་བྱའོ། །</s>
  </p>
  <p id="630">
    <s id="630:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="631">
    <s id="631:1">བཅོམ་ལྡན་འདས་བྱང་ཆུབ་སེམས་དཔའ་འདུ་འཛི་ལ་དགའ་བ་དང་། ལས་ལ་དགའ་བ་རྣམས་ཀྱི་ནོངས་དམིགས་རྣམས་ནི་བཀའ་སྩལ་ལགས་ན། </s>
  </p>
  <p id="632">
    <s id="632:1">བཅོམ་ལྡན་འདས་བྱང་ཆུབ་སེམས་དཔས་སྤྲོས་པ་ལ་དགའ་བའི་ནོངས་དམིགས་རྣམས་ཇི་ལྟར་བརྟག་པར་བགྱི། </s>
  </p>
  <p id="633">
    <s id="633:1"><ref folio="F.151.a"/>བྱང་ཆུབ་སེམས་དཔས་གང་དག་ལ་བརྟགས་ན་</s>
  </p>
  <p id="634">
    <s id="634:1">ཉེ་བར་ཞི་བ་ལ་གནས་ཤིང་རྩོད་པ་མ་མཆིས་པར་གནས་པར་འགྱུར་ལགས། </s>
    <s id="634:2">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="634:3">བྱམས་པ་བྱང་ཆུབ་སེམས་དཔས་སྤྲོས་པ་ལ་དགའ་བའི་ཉེས་དམིགས་རྣམས་མདོར་བསྡུ་ན་</s>
  </p>
  <p id="635">
    <s id="635:1">ཉི་ཤུ་པོ་འདི་དག་ཏུ་བརྟག་པར་བྱའོ། །</s>
  </p>
  <p id="636">
    <s id="636:1">རྒྱས་པར་ནི་དེ་བཞིན་གཤེགས་པས་མཐའ་ཡས་པར་བསྟན་ཏེ་མཐར་ཐུག་པར་ཡང་མི་འགྱུར་རོ། །</s>
  </p>
  <p id="637">
    <s id="637:1">ཉི་ཤུ་གང་ཞེ་ན། </s>
    <s id="637:2">བྱམས་པ་བྱང་ཆུབ་སེམས་དཔའ་སྤྲོས་པ་ལ་དགའ་བ་ནི་</s>
    <s id="637:3">ཚེ་འདི་ཉིད་ལ་སྡུག་བསྔལ་བ་དང་ཡིད་མི་བདེ་བ་མང་བར་གནས་པ་དང་། </s>
    <s id="637:4">བཟོད་པ་ལས་ཡོངས་སུ་ཉམས་པར་འགྱུར་བ་དང་། </s>
    <s id="637:5">དེའི་མི་མཛའ་བ་རྣམས་ཡི་རངས་པར་འགྱུར་བ་དང་། </s>
    <s id="637:6">དེ་ལ་བདུད་ཀྱང་མགུ་བར་འགྱུར་བ་དང་། </s>
    <s id="637:7">དེ་ལ་བདུད་ཀྱི་འཁོར་ཀྱང་དགའ་བར་འགྱུར་བ་དང་། </s>
    <s id="637:8">དེའི་དགེ་བའི་ཆོས་མ་སྐྱེས་པ་རྣམས་སྐྱེ་བར་མི་འགྱུར་བ་དང་། </s>
    <s id="637:9">སྐྱེས་པ་རྣམས་མེད་པར་འགྱུར་བ་དང་། </s>
    <s id="637:10">འཐབ་པ་དང་འཁོན་དུ་འཛིན་པ་དང་། </s>
    <s id="637:11">རྩོད་པ་དང་། འགྱེད་པ་མང་བར་འགྱུར་བ་དང་། </s>
    <s id="637:12">འཐབ་པ་དང་། རྩོད་པ་དང་། འགྱེད་པས་ངན་སོང་དུ་འགྲོ་བར་འགྱུར་བའི་ལས་མངོན་པར་འདུ་བྱེད་པར་འགྱུར་བ་དང་། </s>
    <s id="637:13">བག་མེད་པར་འགྱུར་བའི་ལམ་རབ་ཏུ་འཛིན་པ་དང་། </s>
    <s id="637:14">དེའི་ལྕེའི་དབང་པོ་རྩུབ་པར་འགྱུར་བ་དང་། </s>
    <s id="637:15">དེའི་ལུང་མནོས་པའི་ཆོས་རྣམས་ལེགས་པར་གནས་པར་མི་འགྱུར་བ་དང་། </s>
    <s id="637:16">མདོ་སྡེ་ལུང་མ་མནོས་པ་རྣམས་རྣ་ལམ་དུ་གྲག་པར་མི་འགྱུར་བ་དང་། </s>
    <s id="637:17">དགེ་བའི་བཤེས་གཉེན་ཐམས་ཅད་ཀྱིས་ཡོངས་སུ་སྤོང་བར་འགྱུར་བ་དང་། </s>
    <s id="637:18">སྡིག་པའི་གྲོགས་པོ་རྣམས་དང་མྱུར་དུ་ཕྲད་པར་འགྱུར་བ་དང་། </s>
    <s id="637:19">དཀའ་བའི་ལམ་གྱིས་ངེས་པར་འབྱུང་བར་འགྱུར་བ་དང་། </s>
    <s id="637:20">རྒྱུན་མི་འཆད་པར་ཡིད་དུ་མི་འོང་བའི་ཚིག་ཐོས་པར་འགྱུར་བ་དང་། </s>
    <s id="637:21">གང་དང་གང་དུ་སྐྱེས་པ་དེ་དང་དེར་ཐེ་ཚོམ་ཅན་དུ་འགྱུར་བ་དང་། </s>
    <s id="637:22">དེ་ལ་མི་ཁོམ་པ་བརྒྱད་པོ་དག་ཉེ་བར་འགྱུར་བ་དང་། </s>
    <s id="637:23">རྟག་ཏུ་དེའི་དཀར་པོའི་ཕྱོགས་ལ་བརྩོན་པ་ལ་བར་ཆད་འབྱུང་བར་འགྱུར་བ་སྟེ། </s>
  </p>
  <p id="638">
    <s id="638:1">བྱམས་པ་ཉི་ཤུ་པོ་དེ་དག་ནི་སྤྲོས་པ་ལ་དགའ་བའི་ཉེས་དམིགས་རྣམས་མདོར་བསྡུས་པ་ཡིན་ཏེ། </s>
  </p>
  <p id="639">
    <s id="639:1"><ref folio="F.151.b"/>དེ་དག་ཡོངས་སུ་སྤང་བར་བྱའོ། །</s>
  </p>
  <p id="640">
    <s id="640:1">དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
  </p>
  <p id="641">
    <s id="641:1">དེ་ནི་ཚེ་འདིར་བདེ་བར་མི་འགྱུར་ཏེ། །</s>
  </p>
  <p id="642">
    <s id="642:1">བཟོད་དང་རིང་ཞིང་ཁྲོ་བའི་ཕྱོགས་ལ་གནས། །</s>
  </p>
  <p id="643">
    <s id="643:1">དེ་ཡི་དགྲ་རྣམས་དགའ་བར་འགྱུར་བ་སྟེ། །</s>
  </p>
  <p id="644">
    <s id="644:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="645">
    <s id="645:1">བདུད་ཀྱང་དེ་ལ་དགའ་ཞིང་མགུ་བར་འགྱུར། །</s>
  </p>
  <p id="646">
    <s id="646:1">བདུད་ཀྱི་ཕྱོགས་ཀྱང་དེ་ལ་དགའ་བར་འགྱུར། །</s>
  </p>
  <p id="647">
    <s id="647:1">དེ་ཡི་དགེ་བའི་ཆོས་སྐྱེས་ཆུད་ཟར་འགྱུར། །</s>
  </p>
  <p id="648">
    <s id="648:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="649">
    <s id="649:1">དེ་ནི་ནམས་ཀྱང་དགེ་བ་མི་སྐྱེད་དེ། །</s>
  </p>
  <p id="650">
    <s id="650:1">འཆི་ཀར་ཐ་དད་རྒྱུ་ལ་གནས་པ་དང་། །ངན་སོང་འགྲོ་བའི་ལས་ནི་བྱེད་པར་འགྱུར། །</s>
  </p>
  <p id="651">
    <s id="651:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="652">
    <s id="652:1">མི་མཛེས་པ་དང་བལྟ་ན་མི་སྡུག་དང་། །དེ་ནི་རྟག་ཏུ་རུས་རིགས་དམའ་བར་འགྱུར། །</s>
  </p>
  <p id="653">
    <s id="653:1">དེ་ཡི་ལྕེ་ཡི་དབང་པོ་རྩུབ་འགྱུར་ཏེ། །</s>
  </p>
  <p id="654">
    <s id="654:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="655">
    <s id="655:1">ལུང་མནོས་ཆོས་རྣམས་ལེགས་པར་མི་གནས་ཤིང་། །ལུང་མནོས་མ་བྱས་མདོ་སྡེ་ཐོས་མི་འགྱུར། །</s>
  </p>
  <p id="656">
    <s id="656:1">དགེ་བའི་བཤེས་གཉེན་རྣམས་ཀྱང་རྣམ་པར་སྤོང་། །</s>
  </p>
  <p id="657">
    <s id="657:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="658">
    <s id="658:1">སྡིག་པའི་གྲོགས་པོ་དག་དང་ཕྲད་པར་འགྱུར། །</s>
  </p>
  <p id="659">
    <s id="659:1">དཀའ་བའི་ཐེག་པས་རྣམ་པར་དག་འགྱུར་ཞིང་། །མི་འདོད་པ་ཡི་ཚིག་རྣམས་རྒྱུན་དུ་ཐོས། །</s>
  </p>
  <p id="660">
    <s id="660:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="661">
    <s id="661:1">བྱིས་པའི་བློ་ཅན་དེ་ནི་གར་སྐྱེས་དེར། །ཡིན་ནམ་མ་ཡིན་སྙམ་དུ་དེ་རྟོག་ཅིང་། །རྟག་ཏུ་དེས་ནི་ཐེ་ཚོམ་རྙེད་པར་འགྱུར། །</s>
  </p>
  <p id="662">
    <s id="662:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="663">
    <s id="663:1">དེ་ནི་མི་ཁོམ་བརྒྱད་དང་རིང་མི་འགྱུར། །</s>
  </p>
  <p id="664">
    <s id="664:1">དེ་ནི་དལ་བ་ལྡན་པའི་མཆོག་མི་འགྱུར། །</s>
  </p>
  <p id="665">
    <s id="665:1">དེ་ལ་གནོད་པ་འདི་དག་རྟག་འབྱུང་སྟེ། །</s>
  </p>
  <p id="666">
    <s id="666:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="667">
    <s id="667:1">དེ་ཡི་དགེ་བ་དག་ལ་བར་ཆད་མང་། །</s>
  </p>
  <p id="668">
    <s id="668:1">བགེགས་སུ་འགྱུར་བས་མྱུར་དུ་འཐོབ་མི་འགྱུར། །</s>
  </p>
  <p id="669">
    <s id="669:1">བརྩོན་དང་ལྡན་ཡང་དེ་ལ་དགྲ་རྣམས་འབྱུང་། །</s>
  </p>
  <p id="670">
    <s id="670:1">སྤྲོས་སྤྱོད་དེ་ཡི་ཉེས་པ་འདི་དག་གོ །</s>
  </p>
  <p id="671">
    <s id="671:1">མཁས་པས་ཉེས་འདི་ཡང་དག་རིག་ནས་ནི། །སྤྲོས་པ་ཐམས་ཅད་ཡོངས་སུ་སྤང་བར་བྱ། །</s>
  </p>
  <p id="672">
    <s id="672:1">སྤྲོས་སྤྱོད་དག་ནི་གནོད་པ་རྙེད་པར་སླ། །</s>
    <s id="672:2">དེ་ལྟ་<ref folio="F.152.a"/>བས་ན་སྤྲོས་ལ་གནས་མི་བྱ། །</s>
  </p>
  <p id="673">
    <s id="673:1">གང་ལ་སྤྲོས་པའམ་རྩོད་པ་ཡོད་པ་ལས། །དཔག་ཚད་བརྒྱ་ཡི་ཕ་རོལ་འགྲོ་བ་མཆོག །</s>
    <s id="673:2">གང་ན་ཉོན་མོངས་ཡོད་པ་དེ་དག་ཏུ། །ཡུད་ཙམ་ཞིག་ཀྱང་གནས་ཤིང་འདུག་མི་བྱ། །</s>
  </p>
  <p id="674">
    <s id="674:1">རབ་བྱུང་དོན་འདོད་ཡོན་ཏན་འདོད་པ་རྣམས། །སྡང་བའི་སེམས་ཀྱིས་རྩོད་པར་མ་བྱེད་ཅིག །</s>
  </p>
  <p id="675">
    <s id="675:1">ཁྱེད་ལ་ཞིང་མེད་ཞིང་ལས་ཚོང་བྱར་མེད། །</s>
  </p>
  <p id="676">
    <s id="676:1">གང་ལ་ནོར་ཕྱིར་འདི་དག་འབྱུང་བ་སྤྲོས། །</s>
  </p>
  <p id="677">
    <s id="677:1">ཁྱེད་ལ་ཆུང་མ་བུ་དང་བུ་མོ་མེད། །</s>
  </p>
  <p id="678">
    <s id="678:1">ཁྱིམ་དང་གཉེན་གྱི་ཚོགས་ཀྱང་ཡོད་མ་ཡིན། །</s>
  </p>
  <p id="679">
    <s id="679:1">བྲན་ཕོ་བྲན་མོ་མེད་ཅིང་དབང་ཕྱུག་མེད། །</s>
  </p>
  <p id="680">
    <s id="680:1">རབ་ཏུ་བྱུང་ནས་རྩོད་པར་མ་བྱེད་ཅིག །</s>
  </p>
  <p id="681">
    <s id="681:1">ཞི་ཞིང་རབ་ཏུ་ཞི་བས་བསྟེན་པ་ཡི། །ངུར་སྨྲིག་གོས་རྣམས་དད་པས་བླངས་ནས་ནི། །ཞི་ཞིང་རབ་ཞི་ཉེ་བར་ཞི་བར་བྱོས། །</s>
  </p>
  <p id="682">
    <s id="682:1">སྤྲོས་པ་རྣམ་པར་སྤོངས་ལ་བཟོད་པ་སྐྱེད། །</s>
  </p>
  <p id="683">
    <s id="683:1">མི་བཟད་སེམས་ནི་སྦྲུལ་དུག་འདྲ་བ་སྲུངས། །</s>
  </p>
  <p id="684">
    <s id="684:1">སྤྲོས་ལ་སྤྱོད་པ་སེམས་ཅན་དམྱལ་བ་དང་། །དུད་འགྲོ་གཤིན་རྗེའི་ཡུལ་དང་རིང་མི་འགྱུར། །</s>
  </p>
  <p id="685">
    <s id="685:1">དེ་ལྟ་བས་ན་བཟོད་དང་བརྩོན་འགྲུས་སྐྱེད། །</s>
  </p>
  <p id="686">
    <s id="686:1">ཚོགས་པ་གཞིག་ཕྱིར་སྤྲོས་པར་བྱེད་ན་ནི། །སྡུག་བསྔལ་གསོད་དང་འཆིང་བ་ཅི་ཡང་རུང་། །</s>
  </p>
  <p id="687">
    <s id="687:1">གོ་ར་བརྡེག་དང་བསྡིགས་པ་དེ་དག་ནི། །འཇིག་རྟེན་འདི་ན་གནས་པ་རྣམས་ལ་འབྱུང་། །</s>
  </p>
  <p id="688">
    <s id="688:1">ཚོགས་པར་གྱུར་ལ་ཉེས་པ་འདི་དག་དཀོན། །ཚོགས་གྱུར་བག་ལ་ཉལ་བ་འཕེལ་བ་མེད། །</s>
  </p>
  <p id="689">
    <s id="689:1">ཚོགས་གྱུར་རྣམས་ལ་དགའ་བ་འབྱུང་འགྱུར་ན། །</s>
  </p>
  <p id="690">
    <s id="690:1">མཁས་པ་སུ་ཞིག་ཚོགས་པ་སྐྱེད་མི་བྱེད། །</s>
  </p>
  <p id="691">
    <s id="691:1">གླགས་ཚོལ་དག་གིས་སྐྱོན་རྣམས་རྙེད་མི་འགྱུར། །</s>
  </p>
  <p id="692">
    <s id="692:1">ནམས་ཀྱང་འཁོར་རྣམས་ཕྱེད་པར་མི་འགྱུར་ཏེ། །</s>
  </p>
  <p id="693">
    <s id="693:1">དེ་ཡི་མཛའ་བཤེས་དག་ཀྱང་རྒྱུན་དུ་འབྱུང་། །</s>
  </p>
  <p id="694">
    <s id="694:1">སྤྲོས་པ་སྤངས་པའི་ཕན་ཡོན་དེ་དག་ཡིན། །</s>
  </p>
  <p id="695">
    <s id="695:1">ཐེག་པའི་སྟོབས་འདི་ཡིས་ནི་དག་འགྱུར་ཞིང་། །ལས་ཀྱི་སྒྲིབ་པ་མ་ལུས་བྱང་ནས་ནི། །སྟོབས་དང་བཅས་ཤིང་བཞོན་བཅས་བདུད་ཐུལ་ཅིག །</s>
  </p>
  <p id="696">
    <s id="696:1">བརྟན་པ་གང་ཡིན་དེས་ནི་བཟོད་པ་བསྐྱེད། །</s>
  </p>
  <p id="697">
    <s id="697:1">སྤྲོས་པ་རྒྱས་པ་ལ་ནི་སྐྱོན་མང་ཆགས། །</s>
  </p>
  <p id="698">
    <s id="698:1">ཉེས་པ་དེ་དག་ངས་ནི་བསྟན་མི་ནུས། །</s>
  </p>
  <p id="699">
    <s id="699:1">རྟག་ཏུ་སྤྲོས་མེད་བསྔགས་པ་མཐའ་ཡས་འགྱུར། །</s>
  </p>
  <p id="700">
    <s id="700:1">སུ་ཞིག་དོན་གཉེར་དེས་ནི་བཟོད་པ་སྐྱེད། །</s>
  </p>
  <p id="701">
    <s id="701:1">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་<ref folio="F.152.b"/>དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="702">
    <s id="702:1">བཅོམ་ལྡན་འདས་ཀུན་ནས་ཉོན་མོངས་པ་དེ་ཙམ་དུ་གླེང་བ་ནི་དེ་བཞིན་གཤེགས་པས་ལེགས་པར་གསུངས་ཏེ་</s>
  </p>
  <p id="703">
    <s id="703:1">ངོ་མཚར་ལགས་སོ། །</s>
    <s id="703:2">བཅོམ་ལྡན་འདས་ཅི་ལྔ་བརྒྱ་པ་ཐ་མ་ལ་བྱང་ཆུབ་སེམས་དཔའ་རྣམས་ཀྱིས་ཚིག་གི་མཆོག་འདི་ལྟ་བུ་འདི་དག་ཐོས་ན་</s>
  </p>
  <p id="704">
    <s id="704:1">སྐྱོ་བར་འགྱུར་ཞིང་ཀུན་ནས་ཉོན་མོངས་པའི་སྤྱོད་པ་ཡང་སྤོང་བར་འགྱུར་ལགས་སམ་</s>
    <s id="704:2">བཀའ་སྩལ་པ། </s>
    <s id="704:3">བྱམས་པ་ལྔ་བརྒྱ་པ་ཐ་མ་ལ་བྱང་ཆུབ་སེམས་དཔའི་ཐེག་པ་པའི་གང་ཟག་རྣམས་ཚིག་གི་མཆོག་འདི་ལྟ་བུ་འདི་དག་ཐོས་ན་</s>
  </p>
  <p id="705">
    <s id="705:1">སྐྱོ་བར་འགྱུར་ཞིང་ཀུན་ནས་ཉོན་མོངས་པའི་སྤྱོད་པ་ཡང་སྤོང་བར་འགྱུར་བ་འབྱུང་བ་དེ་དག་ནི་ཉུང་ངོ་། །</s>
  </p>
  <p id="706">
    <s id="706:1">བྱམས་པ་གང་སེམས་ཀྱི་རྒྱུད་ཁེངས་པར་འགྱུར་ཞིང་གུས་པ་མེད་པ་དང་། མངོན་པའི་ང་རྒྱལ་ལ་གནས་པ་དང་། གཅིག་ལ་གཅིག་ཐེ་ཚོམ་ཟ་བ་མང་བ་དག་ནི་ཕལ་ཆེ་སྟེ། </s>
  </p>
  <p id="707">
    <s id="707:1">དེ་དག་ནི་དེ་བཞིན་གཤེགས་པས་གསུངས་པའི་མདོ་སྡེ་ཟབ་མོ་བསྟན་པའི་ཡོན་ཏན་དང་ཕན་ཡོན་ཟབ་པ་དག་ལུང་ནོད་པར་མི་བྱེད། </s>
  </p>
  <p id="708">
    <s id="708:1">ཁ་ཏོན་དུ་མི་བྱེད། </s>
  </p>
  <p id="709">
    <s id="709:1">འཆང་བར་མི་བྱེད། </s>
  </p>
  <p id="710">
    <s id="710:1">ཀུན་ཆུབ་པར་མི་བྱེད་དེ། </s>
  </p>
  <p id="711">
    <s id="711:1">དེ་དག་གི་ལས་ཀྱི་སྒྲིབ་པ་ཤས་ཆེ་བས་ཡོན་ཏན་དེ་དག་དང་ཕན་ཡོན་དེ་དག་འབྱུང་བར་མི་འགྱུར་རོ། །</s>
  </p>
  <p id="712">
    <s id="712:1">དེ་དག་དད་པ་མེད་པ་དེས་མདོ་སྡེ་དེ་དག་ལ་ཐེ་ཚོམ་ཟ་བར་འགྱུར་ཏེ། </s>
  </p>
  <p id="713">
    <s id="713:1">ཕྱིས་ཀྱང་ལུང་ནོད་པར་མི་བྱེད། </s>
  </p>
  <p id="714">
    <s id="714:1">འཆང་བར་མི་བྱེད། </s>
  </p>
  <p id="715">
    <s id="715:1">ཀུན་ཆུབ་པར་མི་བྱེད་དེ། </s>
  </p>
  <p id="716">
    <s id="716:1">དེ་དག་གི་དྲུང་དུ་བདུད་སྡིག་ཅན་དགེ་སློང་གི་ཆ་ལུགས་སུ་འདུག་ནས་འདི་སྐད་དུ་</s>
    <s id="716:2">མདོ་སྡེ་འདི་དག་ནི་རང་བཟོར་བྱས་པ་ཡིན་ཏེ། </s>
  </p>
  <p id="717">
    <s id="717:1">འདི་དག་ནི་དེ་བཞིན་གཤེགས་པས་གསུངས་པ་མ་ཡིན་ནོ། །</s>
  </p>
  <p id="718">
    <s id="718:1">དེ་ཅིའི་ཕྱིར་ཞེ་ན། </s>
    <s id="718:2">མདོ་སྡེ་འདི་དག་ལས་ཡོན་ཏན་དང་ཕན་ཡོན་བཤད་པ་གང་ཡིན་པ་དེ་དག་ཁྱེད་ཀྱི་འདི་ལས་མི་འབྱུང་ཞིང་མེད་པའི་ཕྱིར་རོ་ཞེས་མོས་པ་ཟློག་པར་བྱེད་དོ། །</s>
  </p>
  <p id="719">
    <s id="719:1">དེ་དག་དེ་ལྟར་མོས་པ་ཟློག་པས་མདོ་སྡེ་ཟབ་མོ་དག་མི་འདོད་ཅིང་ཐེ་ཚོམ་དུ་འགྱུར་ཏེ། </s>
  </p>
  <p id="720">
    <s id="720:1">ལུང་ནོད་པར་མི་བྱེད། </s>
  </p>
  <p id="721">
    <s id="721:1">ཁ་ཏོན་དུ་མི་བྱེད་དེ། </s>
  </p>
  <p id="722">
    <s id="722:1">མི་བླུན་པོ་དེ་དག་གིས་ཡོན་ཏན་དང་ཕན་ཡོན་དེ་དག་ཐོས་ན་</s>
  </p>
  <p id="723">
    <s id="723:1">འདི་ལྟར་ཆོས་སྤོང་བར་འགྱུར་བའི་ལས་ཀྱི་རྣམ་པར་སྨིན་པ་ནི་སྦྱང་བར་མི་ནུས་སོ་སྙམ་དུ་མི་སེམས་སོ། །</s>
  </p>
  <p id="724">
    <s id="724:1">དེ་ནས་བཅོམ་ལྡན་འདས་ལ་བྱང་ཆུབ་སེམས་<ref folio="F.153.a"/>དཔའ་སེམས་དཔའ་ཆེན་པོ་བྱམས་པས་འདི་སྐད་ཅེས་གསོལ་ཏོ། །</s>
  </p>
  <p id="725">
    <s id="725:1">བཅོམ་ལྡན་འདས་དེ་བཞིན་གཤེགས་པ་ཚེ་དཔག་མེད་ཀྱི་ཡོན་ཏན་དེ་བཞིན་གཤེགས་པས་གསུངས་པ་གང་ལགས་པ་འདི་དག་ལས་གང་གིས་སེམས་བསྐྱེད་པ་གང་ཡང་རུང་བ་ཞིག་ཡིད་ལ་བགྱིད་ཅིང་། དེ་བཞིན་གཤེགས་པ་ཚེ་དཔག་མེད་ཡིད་ལ་བགྱིད་པ་དེ་སངས་རྒྱས་ཀྱི་ཞིང་དེར་སྐྱེ་བར་འགྱུར་ན</s>
  </p>
  <p id="726">
    <s id="726:1">བཅོམ་ལྡན་འདས་སེམས་བསྐྱེད་པ་དེ་དག་གང་ལགས། </s>
    <s id="726:2">དེ་སྐད་ཅེས་གསོལ་པ་དང་། </s>
    <s id="726:3">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="727">
    <s id="727:1">བྱམས་པ་སེམས་བསྐྱེད་པ་གང་དག་གིས་དེ་བཞིན་གཤེགས་པ་ཚེ་དཔག་མེད་ཀྱི་སངས་རྒྱས་ཀྱི་ཞིང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་བར་བྱེད་པ་དེ་དག་ནི་བྱིས་པའི་སེམས་བསྐྱེད་པ་མ་ཡིན། </s>
  </p>
  <p id="728">
    <s id="728:1">སྐྱེས་བུ་དམ་པ་མ་ཡིན་པའི་སེམས་བསྐྱེད་པ་མ་ཡིན། </s>
  </p>
  <p id="729">
    <s id="729:1">ཀུན་ནས་ཉོན་མོངས་པའི་སེམས་བསྐྱེད་པ་མ་ཡིན་ཏེ། </s>
  </p>
  <p id="730">
    <s id="730:1">བྱམས་པ་སེམས་བསྐྱེད་པ་ནི་བཅུ་པོ་འདི་དག་ཡིན་ནོ། །</s>
  </p>
  <p id="731">
    <s id="731:1">བཅུ་གང་ཞེ་ན། བྱམས་པ་འདི་ལྟ་སྟེ། </s>
  </p>
  <p id="732">
    <s id="732:1">སེམས་ཅན་ཐམས་ཅད་ཀྱི་སྤྱོད་པ་ལ་ཞེ་འགྲས་པས་ནི་དེ་བཞིན་གཤེགས་པ་ཚེ་དཔག་མེད་ཀྱི་སངས་རྒྱས་ཀྱི་ཞིང་དུ་སྐྱེ་བར་མི་ནུས་ཏེ། </s>
  </p>
  <p id="733">
    <s id="733:1">སེམས་ཅན་ཐམས་ཅད་ལ་བྱམས་པའི་སེམས་བསྐྱེད་པ་དང་། </s>
    <s id="733:2">འཚེ་བ་ཡོངས་སུ་སྤངས་ཏེ། </s>
  </p>
  <p id="734">
    <s id="734:1">སེམས་ཅན་ཐམས་ཅད་ལ་སྙིང་རྗེ་བའི་སེམས་བསྐྱེད་པ་དང་། </s>
    <s id="734:2">ལུས་དང་སྲོག་ལ་མི་ལྟ་བར་དམ་པའི་ཆོས་བསྲུང་བའི་སེམས་བསྐྱེད་པ་དང་། </s>
    <s id="734:3">ཟབ་མོའི་བཟོད་པ་ལ་ངེས་པར་གྱུར་པས་དམ་པའི་ཆོས་ལ་མངོན་པར་ཞེན་པའི་སེམས་བསྐྱེད་པ་དང་། </s>
    <s id="734:4">རྙེད་པ་དང་བཀུར་སྟིས་མ་གོས་པས་བསམ་པ་ཡོངས་སུ་དག་པའི་སེམས་བསྐྱེད་པ་དང་། </s>
    <s id="734:5">བརྗེད་པ་མེད་པས་ཐམས་ཅད་མཁྱེན་པ་ཉིད་ལ་རིན་པོ་ཆེར་སེམས་བསྐྱེད་པ་དང་། </s>
    <s id="734:6">ཞུམ་པ་མེད་པས་སེམས་ཅན་ཐམས་ཅད་ལ་བླ་མ་བཞིན་དུ་གུས་པའི་སེམས་བསྐྱེད་པ་དང་། <ref folio="F.153.b"/></s>
    <s id="734:7">བྱང་ཆུབ་ཀྱི་ཡན་ལག་ལ་ངེས་པས་ཉི་ཚེ་བའི་བསམ་གཏན་གྱི་རོ་མྱང་བར་མི་བྱ་བའི་སེམས་བསྐྱེད་པ་དང་། </s>
    <s id="734:8">མ་འདྲེས་པས་དགེ་བའི་རྩ་བ་རྣམ་པ་སྣ་ཚོགས་ཀྱི་སེམས་བསྐྱེད་པ་དང་། </s>
    <s id="734:9">མཚན་མ་ཡོངས་སུ་སྤངས་ཏེ</s>
  </p>
  <p id="735">
    <s id="735:1">སངས་རྒྱས་རྗེས་སུ་དྲན་པ་བསྒོམ་པའི་སེམས་བསྐྱེད་པ་སྟེ། </s>
  </p>
  <p id="736">
    <s id="736:1">བྱམས་པ་སེམས་བསྐྱེད་པ་བཅུ་པོ་ནི་དེ་དག་ཡིན་ཏེ། </s>
  </p>
  <p id="737">
    <s id="737:1">སེམས་བསྐྱེད་པ་བཅུ་པོ་དེ་དག་ལས་སེམས་བསྐྱེད་པ་གང་ཡང་རུང་བའི་སེམས་བསྐྱེད་པ་གང་ཡིན་པ་དེ་ནི་སེམས་བསྐྱེད་པ་དེ་དག་དང་ལྡན་ན་</s>
  </p>
  <p id="738">
    <s id="738:1">སངས་རྒྱས་ཀྱི་ཞིང་དེར་སྐྱེ་བར་མི་འགྱུར་བ་དེ་ནི་གནས་མེད་དོ། །</s>
  </p>
  <p id="739">
    <s id="739:1">དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །</s>
  </p>
  <p id="740">
    <s id="740:1">བཅོམ་ལྡན་འདས་ལྷག་པའི་བསམ་པ་བསྐུལ་བའི་ཆོས་ཀྱི་རྣམ་གྲངས་འདི་དེ་ཙམ་དུ་བསམ་གྱིས་མི་ཁྱབ་པ་ནི་ངོ་མཚར་ལགས་སོ། །</s>
    <s id="740:2">དེ་སྐད་ཅེས་གསོལ་པ་དང་། </s>
    <s id="740:3">བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་ལེགས་སོ་ཞེས་བྱ་བ་བྱིན་ཏེ</s>
  </p>
  <p id="741">
    <s id="741:1">ཀུན་དགའ་བོ་ལེགས་སོ་ལེགས་སོ། །</s>
  </p>
  <p id="742">
    <s id="742:1">ཀུན་དགའ་བོ་དེའི་ཕྱིར་ཁྱོད་ཀྱིས་ལྷག་པའི་བསམ་པ་བསྐུལ་བ་ཞེས་བྱ་བའི་ཆོས་ཀྱི་རྣམ་གྲངས་འདི་ཟུང་ཤིག །</s>
    <s id="742:2">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
  </p>
  <p id="743">
    <s id="743:1">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་། བྱང་ཆུབ་སེམས་དཔའ་དེ་དག་དང་། ཚེ་དང་ལྡན་པ་ཀུན་དགའ་བོ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། </s>
  </p>
  <p id="744">
    <s id="744:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།</s>
  </p>
  <p id="745">
    <s id="745:1">འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལྷག་པའི་བསམ་པ་བསྐུལ་བའི་ལེའུ་ཞེས་བྱ་སྟེ་ཉི་ཤུ་ལྔ་པ་རྫོགས་སོ།། །།</s>
  </p>
  <p id="746">
    <s id="746:1">རྒྱ་གར་གྱི་མཁན་པོ་ཛི་ན་མི་ཏྲ་དང་། སུ་རེན་དྲ་བོ་དྷི་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།</s>
  </p>
</text>
