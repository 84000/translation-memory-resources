<?xml version='1.0' encoding='utf-8'?>
<text>
  <p id="1">
    <s id="1:1"><ref folio="F.217.a"/>༄༅༅། །རྒྱ་གར་སྐད་དུ། ཨཱརྱ་མཉྫུ་ཤྲཱི་བི་ཀྲཱི་ཌི་ཏ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། </s>
    <s id="1:2">འཕགས་པ་འཇམ་དཔལ་རྣམ་པར་རོལ་པ་ཞེས་བྱ་བ་ཐེག་པ་ཆེན་པོའི་མདོ། </s>
    <s id="1:3">བམ་པོ་དང་པོ། </s>
    <s id="1:4">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་བརྒྱ་སྟོང་དང་ཐབས་ཅིག་ཏུ་བཞུགས་ཏེ</s>
  </p>
  <p id="4">
    <s id="4:1">དེའི་ཚེ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན་སྨད་འཚོང་མའི་བུ་མོ་གསེར་མཆོག་འོད་དཔལ་ཞེས་བྱ་བ་གཟུགས་བཟང་ཞིང་མཛེས་ལ་བལྟ་ན་</s>
  </p>
  <p id="5">
    <s id="5:1">སྡུག་པ། </s>
    <s id="5:2">ཁ་དོག་བཟང་པོ་རྒྱས་པ་མཆོག་དང་ལྡན་པ་ཞིག་འདུག་སྟེ</s>
  </p>
  <p id="6">
    <s id="6:1">བུ་མོ་དེ་ཡང་སྔོན་གྱི་དགེ་བའི་རྩ་བའི་རྒྱུས་ལུས་ཀྱི་མདོག་གསེར་གྱི་ཁ་དོག་ལྟ་བུར་མངོན་པར་གྲུབ་པར་གྱུར་ཅིང་། སའི་ཕྱོགས་གང་དུ་འགྲེང་བ་དང་། འདུག་པ་དང་། འགྲོ་བའི་ས་ཕྱོགས་དེ་དག་ཀྱང་གསེར་གྱི་ཁ་དོག་ལྟ་བུའི་འོད་ཀྱིས་སྣང་བར་གྱུར་ཏེ</s>
  </p>
  <p id="7">
    <s id="7:1">དེས་གོས་དམར་པོའམ། དཀར་པོའམ། གང་དག་གྱོན་པར་གྱུར་པའི་གོས་དེ་དག་ཐམས་ཅད་ཀྱང་གསེར་གྱི་ཁ་དོག་ལྟ་བུ་ཉིད་དུ་ཀུན་དུ་སྣང་ངོ་། །</s>
    <s id="7:2">བུ་མོ་དེ་ཡང་སྐྱེ་བོའི་ཚོགས་ཐམས་ཅད་ལ་དགའ་ཞིང་ཡིད་གཅུགས་པ་དང་། ལྟ་བས་མི་ངོམས་ཤིང་</s>
    <s id="7:3">བཀའ་བློ་བདེ་ལ་</s>
    <s id="7:4">དེས་པ་དང་། འཇམ་པ་དང་། སྙན་པ་དང་། དགའ་བ་སྨྲ་ཞིང་བཞིན་འཛུམ་པ་དང་། ཤིན་ཏུ་འཐུན་པར་འཛིན་པ་དང་། ཁྲོ་གཉེར་མེད་པ་དང་། </s>
    <s id="7:5">མི་རྩུབ་པ་དང་། མི་བརླང་བར་གྱུར་པས་</s>
    <s id="7:6">རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་དེ་ན་རྒྱལ་བུ་གཞོན་ནུ་རྣམས་དང་། བློན་པོའི་བུ་གཞོན་ནུ་རྣམས་དང་། ཚོང་དཔོན་གྱི་བུ་གཞོན་ནུ་རྣམས་དང་། ཁྱིམ་བདག་གི་བུ་གང་ཇི་སྙེད་པ་དེ་དག་ཀྱང་དེ་ལ་ཤིན་ཏུ་ཆགས་</s>
    <s id="7:7">ཤིང་</s>
    <s id="7:8">ཡིད་འབྲང་བར་གྱུར་ཏེ་</s>
  </p>
  <p id="8">
    <s id="8:1">ལྟ་བས་ཆོག་མི་ཤེས་སོ། །</s>
  </p>
  <p id="9">
    <s id="9:1">སྨད་འཚོང་མའི་བུ་མོ་གསེར་མཆོག་འོད་དཔལ་དེ་སྐྱེད་མོས་ཚལ་ལམ། འབབ་ཆུའམ། རྫིང་བུའམ། ཁྱིམ་འམ། ལམ་པོ་ཆེའམ། གྲོང་བར་རམ། གང་དང་གང་དུ་འགྲོ་བ་དེ་དང་དེ་དག་ཏུ་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་མང་པོ་རྣམས་ཀྱང་ཤིན་ཏུ་ལྟད་མོར་གྱུར་ནས་</s>
  </p>
  <p id="10">
    <s id="10:1">ཀུན་འདུས་ཏེ་ </s>
  </p>
  <p id="11">
    <s id="11:1"><ref folio="F.217.b"/>དེའི་ཕྱི་བཞིན་འབྲང་ཞིང་འགྲོའོ། །</s>
  </p>
  <p id="12">
    <s id="12:1">དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་དེ་ཚོང་དཔོན་གྱི་བུ་འཇིགས་བྱིན་ཞེས་བྱ་བས་ནོར་གྱིས་གླས་ཏེ། </s>
  </p>
  <p id="13">
    <s id="13:1">སྐྱེད་མོས་ཚལ་གྱི་སར་བྱུང་ནས་</s>
  </p>
  <p id="14">
    <s id="14:1">རྟ་བཞི་དང་ལྡན་པའི་ཤིང་རྟ་དང་། ནོར་བུ་དང་། མུ་ཏིག་དང་། བཻ་དཱུརྱ་དང་། གསེར་གྱིས་ལེགས་པར་བརྒྱན་པ། གདུགས་དང་རྒྱལ་མཚན་དང་། བ་དན་བསྒྲེང་ཞིང་</s>
    <s id="14:2">མེ་ཏོག་དང་། བདུག་པ་དང་། སྤོས་དང་། ཕྱེ་མ་དང་། མེ་ཏོག་ཕྲེང་གིས་མཛེས་བྱས་པ། མེ་ཏོག་ཙམ་པ་ཀའི་ཕྲེང་བས་སྐར་ཁུང་བྱས་པའི་ནང་དུ་སྟན་བཟང་པོ་བཤམས་པ་ལ་འདུག་ནས</s>
  </p>
  <p id="15">
    <s id="15:1">འདི་ལྟར་རྩེ་ཞིང་དགའ་བའི་བསམ་པས་ཤིང་རྟ་དེའི་མདུན་དུ་ནི་སིལ་སྙན་དང་། ཕེག་རྡོབ་པ་དང་། གླུ་དབྱངས་ལེན་པ་དག་གིས་དྲངས། ཤིང་རྟ་དེའི་ཕྱི་བཞིན་དུ་ནི་ཉེ་བར་སྤྱད་པ་དང་། ཡོངས་སུ་སྤྱད་པ་ཐོགས་པ་ཐམས་ཅད་རྗེས་སུ་འབྲང་ལ། </s>
    <s id="15:2">སྐྱེ་བོའི་ཚོགས་ཆེན་པོ་ལྟད་མོ་ལྟ་བའི་བསམ་པ་ཅན་དག་ཀྱང་ཕྱི་བཞིན་འབྲང་བར་གྱུར་ཅིང་སྐྱེད་མོས་ཚལ་གྱི་སར་དོང་ངོ་། །</s>
  </p>
  <p id="16">
    <s id="16:1">དེ་ནས་འཇམ་དཔལ་གཞོན་ནུར་གྱུར་པ་ནང་དུ་ཡང་དག་འཇོག་ལས་ལངས་ཏེ། </s>
  </p>
  <p id="17">
    <s id="17:1">སེམས་ཅན་ཐམས་ཅད་ལ་སྙིང་རྗེ་ཆེན་པོ་སྐྱེས་ནས་འདི་སྙམ་དུ་སེམས་ཏེ། </s>
  </p>
  <p id="18">
    <s id="18:1">སུ་ཞིག་རྫུ་འཕྲུལ་གྱི་ཆོ་འཕྲུལ་ལམ། ཀུན་བརྗོད་པའི་ཆོ་འཕྲུལ་ལམ། རྗེས་སུ་བསྟན་པའི་ཆོ་འཕྲུལ་གྱིས་འདུལ་བར་འགྱུར་བའི་སེམས་ཅན་གང་ཐེག་པ་ཆེན་པོ་འདི་ལ་ཡོངས་སུ་སྨིན་པར་བྱ་སྙམ་པ་དང་། </s>
    <s id="18:2">འཇམ་དཔལ་གཞོན་ནུར་གྱུར་པས་སྨད་འཚོང་མའི་བུ་མོ་གསེར་མཆོག་འོད་དཔལ་ཚོང་དཔོན་གྱི་བུ་འཇིགས་བྱིན་དང་ལྷན་ཅིག་ཏུ་ཤིང་རྟ་ལ་ཞོན་ཏེ་</s>
  </p>
  <p id="19">
    <s id="19:1">སྐྱེད་མོས་ཚལ་གྱི་སར་འགྲོ་བ་མཐོང་ངོ་། །</s>
  </p>
  <p id="20">
    <s id="20:1">མཐོང་ནས་</s>
  </p>
  <p id="21">
    <s id="21:1">ཀྱང་གདུལ་བའི་ཕྱིར་དེའི་དབང་པོ་དང་། སྟོབས་དང་བརྩོན་འགྲུས་ཀྱི་བྱེ་བྲག་ལ་རྣམ་པར་བལྟས་ན་</s>
  </p>
  <p id="22">
    <s id="22:1">དེ་སྔོན་གྱི་དགེ་བའི་རྩ་བ་དང་ལྡན་ཞིང་ཆོས་ཀུན་ཤེས་པར་བྱ་བའི་ནུས་པ་དང་། མཐུ་དང་། སྐལ་བ་ཡོད་པར་རིག་ནས</s>
  </p>
  <p id="23">
    <s id="23:1">དེའི་ཚེ་འཇམ་དཔལ་གཞོན་ནུར་གྱུར་པས་འདི་ལྟ་བུ་རྫུ་འཕྲུལ་མངོན་པར་འདུ་བྱ་བ་མངོན་པར་འདུ་བྱས་ཏེ། </s>
  </p>
  <p id="24">
    <s id="24:1">ཇི་ལྟ་བུའི་རྫུ་འཕྲུལ་མངོན་པར་འདུ་བྱས་པས། འདི་ལྟར་རང་གི་ལུས་བསྟན་མ་ཐག་ཏུ་ཉི་མ་དང་ཟླ་བའི་འོད་ཀྱང་ཟིལ་དུ་རླག་པར་བྱེད་ན། </s>
  </p>
  <p id="25">
    <s id="25:1">སེམས་ཅན་གཞན་དག་གི་ལྟ་སྨོས་ཀྱང་ཅི་དགོས་པ་</s>
    <s id="25:2">དེ་ལྟ་<ref folio="F.218.a"/>བུར་རང་གི་ལུས་མངོན་པར་སྤྲུལ་ནས། </s>
  </p>
  <p id="26">
    <s id="26:1">གོས་གང་གི་འོད་ཀྱིས་དཔག་ཚད་གཅིག་ཙམ་གྱི་ཁོར་ཡུག་སྣང་བས་སྣང་བར་བྱེད་པའི་གོས་དེ་ལྟ་བུ་ཡང་ལུས་ལ་གྱོན་པར་ཀུན་དུ་བསྟན་ཏོ། </s>
  </p>
  <p id="27">
    <s id="27:1">རང་གི་ལུས་རྒྱན་ཐམས་ཅད་ཀྱིས་རྣམ་པར་བརྒྱན་པར་ཡང་བསྟན་ཏོ། །</s>
  </p>
  <p id="28">
    <s id="28:1">དེ་ནས་འཇམ་དཔལ་གཞོན་ནུར་གྱུར་པས་ལུས་ལ་གོས་དང་རྒྱན་ཐམས་ཅད་ཀྱིས་ལེགས་པར་བརྒྱན་ནས་</s>
  </p>
  <p id="29">
    <s id="29:1">ལམ་གང་ནས་སྨད་འཚོང་མའི་བུ་མོ་གསེར་མཆོག་འོད་དཔལ་འོང་བའི་ལམ་དེའི་མདུན་ལོགས་སུ་བསྡད་དོ། །</s>
  </p>
  <p id="30">
    <s id="30:1">འཇམ་དཔལ་གཞོན་ནུར་གྱུར་པས་དེར་བསྡད་མ་ཐག་ཏུ་དེ་ནས་ཚོང་དཔོན་གྱི་བུ་དེའི་ཤིང་རྟ་ཡང་མོག་མོག་པོར་གྱུར། </s>
  </p>
  <p id="31">
    <s id="31:1">སྨད་འཚོང་མའི་བུ་མོ་གསེར་མཆོག་འོད་དཔལ་གྱི་ལུས་ཐམས་ཅད་ཀྱང་མོག་མོག་པོར་གྱུར་ཏོ། །</s>
  </p>
  <p id="32">
    <s id="32:1">འདི་ལྟ་སྟེ་དཔེར་ན། འཛམ་བུའི་ཆུ་བོའི་གསེར་གྱི་དྲུང་དུ། སྣག་ཚའི་ཡུག་བཞག་ན་ལམ་མེར་མི་འདུག །</s>
  </p>
  <p id="33">
    <s id="33:1">ལྷན་ནེར་མི་འདུག །</s>
  </p>
  <p id="34">
    <s id="34:1">ལྷང་ངེར་མི་འདུག་གོ། །</s>
  </p>
  <p id="35">
    <s id="35:1">དེ་བཞིན་དུ་འཇམ་དཔལ་གཞོན་ནུར་གྱུར་པའི་ལུས་ཀྱི་འོད་ཀྱིས་རེག་པ་ན་བུ་མོ་དེའི་ལུས་ཀྱང་ལམ་མེར་མི་འདུག །</s>
  </p>
  <p id="36">
    <s id="36:1">ལྷན་ནེར་མི་འདུག །</s>
  </p>
  <p id="37">
    <s id="37:1">ལྷང་ངེར་མི་འདུག་གོ། །</s>
  </p>
  <p id="38">
    <s id="38:1">སྨད་འཚོང་མའི་བུ་མོ་གསེར་མཆོག་འོད་དཔལ་གྱིས་འཇམ་དཔལ་གཞོན་ནུར་གྱུར་པ་ལྷའི་བུ་གཞོན་ནུ་ལྟར་འདུག་ལ། ལུས་ལ་རྒྱན་གྱིས་བརྒྱན་ཅིང་གསལ་བའི་གོས་ལེགས་པར་གྱོན་ལ། གོས་དེ་ལས་ཀྱང་འོད་འབྱུང་བར་མཐོང་སྟེ</s>
  </p>
  <p id="39">
    <s id="39:1">མཐོང་མ་ཐག་ཏུ་དེ་བདག་གི་ལུས་ལ་བརྙས་པའི་འདུ་ཤེས་དང་། དམན་པའི་འདུ་ཤེས་སྐྱེས་ཤིང་གོས་དེ་ལ་ཡང་མངོན་པར་འདོད་པ་དང་། གཟུང་བའི་འདུ་ཤེས་སྐྱེས་ནས་</s>
  </p>
  <p id="40">
    <s id="40:1">དེ་འདི་སྙམ་དུ་སེམས་ཏེ། </s>
  </p>
  <p id="41">
    <s id="41:1">ཚོང་དཔོན་གྱི་བུ་འདིས་ཆོག་གིས་</s>
    <s id="41:2">བདག་ཤིང་རྟ་འདི་ལས་བབས་ལ་འདི་དང་ལྷན་ཅིག་ཏུ་དགའ་བ་དང་། རྩེ་བ་དང་། དགའ་མགུར་སྤྱད་ལ་</s>
    <s id="41:3">གོས་འདི་ཡང་བསླང་བར་བྱའོ་སྙམ་མོ། །</s>
  </p>
  <p id="42">
    <s id="42:1">བུ་མོ་དེས་དེ་ལྟ་བུའི་སེམས་བསྐྱེད་མ་ཐག་ཏུ་དེ་ནས་འཇམ་དཔལ་གཞོན་ནུར་གྱུར་པའི་བྱིན་གྱིས་བརླབས་ཀྱིས་རྒྱལ་པོ་ཆེན་པོ་རྣམ་ཐོས་ཀྱི་བུས་བདག་ཉིད་མིའི་གཟུགས་སུ་མངོན་པར་སྤྲུལ་ནས་</s>
  </p>
  <p id="43">
    <s id="43:1">བུ་མོ་དེ་ལ་འདི་སྐད་ཅེས་སྨྲས་སོ། །</s>
  </p>
  <p id="44">
    <s id="44:1">བུ་མོ་ཁྱོད་སྐྱེས་བུ་དམ་པ་འདི་ལ་ཀུན་དུ་ཆགས་པའི་སེམས་མ་སྐྱེད་ཅིག །</s>
  </p>
  <p id="45">
    <s id="45:1">དེ་ཅིའི་ཕྱིར་ཞེ་ན། </s>
    <s id="45:2">འདི་ནི་འདོད་པ་དོན་དུ་གཉེར་བ་མ་ཡིན་པའི་ཕྱིར་རོ། །</s>
  </p>
  <p id="46">
    <s id="46:1">བུ་མོས་སྨྲས་པ། </s>
    <s id="46:2">འདི་<ref folio="F.218.b"/>སུ་ཞིག་ཡིན། </s>
  </p>
  <p id="47">
    <s id="47:1">འདིའི་མིང་ཅི། </s>
    <s id="47:2">རྣམ་ཐོས་ཀྱི་བུས་སྨྲས་པ། </s>
    <s id="47:3">འདི་ནི་བྱང་ཆུབ་སེམས་དཔའ་སྟེ། </s>
  </p>
  <p id="48">
    <s id="48:1">འཇམ་དཔལ་གཞོན་ནུར་གྱུར་པ་ཞེས་བྱའོ། །</s>
  </p>
  <p id="49">
    <s id="49:1">བུ་མོས་སྨྲས་པ། བྱང་ཆུབ་སེམས་དཔའ་ཞེས་བྱ་བ་དེ་ཅི་ཞིག་ཡིན། </s>
  </p>
  <p id="50">
    <s id="50:1">ཅི་དེ་ལྷའམ། འོན་ཏེ་ཀླུའམ། གནོད་སྦྱིན་ནམ། དྲི་ཟའམ། ལྷ་མ་ཡིན་ནམ། ནམ་མཁའ་ལྡིང་ངམ། མིའམ་ཅིའམ། ལྟོ་འཕྱེ་ཆེན་པོའམ། བརྒྱ་བྱིན་ནམ། ཚངས་པའམ། འཇིག་རྟེན་སྐྱོང་བའམ། རྒྱལ་པོ་ཆེན་པོའམ། </s>
    <s id="50:2">བྱང་ཆུབ་སེམས་དཔའ་ཞེས་བྱ་བ་དེ་ཅི་ཞིག་ཡིན། </s>
  </p>
  <p id="51">
    <s id="51:1">རྣམ་ཐོས་ཀྱི་བུས་སྨྲས་པ། </s>
    <s id="51:2">བུ་མོ་བྱང་ཆུབ་སེམས་དཔའ་ཞེས་བྱ་བ་དེ་ནི་ལྷ་ཡང་མ་ཡིན། </s>
  </p>
  <p id="52">
    <s id="52:1">ཀླུ་ཡང་མ་ཡིན། </s>
  </p>
  <p id="53">
    <s id="53:1">གནོད་སྦྱིན་ཡང་མ་ཡིན། </s>
  </p>
  <p id="54">
    <s id="54:1">དྲི་ཟ་ཡང་མ་ཡིན། </s>
  </p>
  <p id="55">
    <s id="55:1">ལྷ་མ་ཡིན་ཡང་མ་ཡིན། </s>
  </p>
  <p id="56">
    <s id="56:1">ནམ་མཁའ་ལྡིང་ཡང་མ་ཡིན། </s>
  </p>
  <p id="57">
    <s id="57:1">མིའམ་ཅི་ཡང་མ་ཡིན། </s>
  </p>
  <p id="58">
    <s id="58:1">ལྟོ་འཕྱེ་ཆེན་པོ་ཡང་མ་ཡིན། </s>
  </p>
  <p id="59">
    <s id="59:1">བརྒྱ་བྱིན་ཡང་མ་ཡིན། </s>
  </p>
  <p id="60">
    <s id="60:1">ཚངས་པ་ཡང་མ་ཡིན། </s>
  </p>
  <p id="61">
    <s id="61:1">འཇིག་རྟེན་སྐྱོང་བ་ཡང་མ་ཡིན། </s>
  </p>
  <p id="62">
    <s id="62:1">རྒྱལ་པོ་ཆེན་པོ་ཡང་མ་ཡིན་ཏེ། </s>
  </p>
  <p id="63">
    <s id="63:1">བུ་མོ་དེ་ནི་སེམས་ཅན་ཐམས་ཅད་ཀྱི་བསམ་པ་ཀུན་ཡོངས་སུ་རྫོགས་པར་བྱེད་པ་སྟེ། </s>
  </p>
  <p id="64">
    <s id="64:1">དེའི་ཕྱིར་བྱང་ཆུབ་སེམས་དཔའ་ཞེས་བྱའོ། །</s>
  </p>
  <p id="65">
    <s id="65:1">འདི་ནི་བསླངས་པ་ཐམས་ཅད་སྦྱིན་པར་བྱེད་དེ། </s>
  </p>
  <p id="66">
    <s id="66:1">ཡོངས་སུ་མི་གཏོང་བ་ཅི་ཡང་མེད་པས་དེའི་ཕྱིར་བྱང་ཆུབ་སེམས་དཔའ་ཞེས་བྱའོ། །</s>
  </p>
  <p id="67">
    <s id="67:1">དེ་ནས་བུ་མོ་དེ་འདི་སྙམ་དུ་སེམས་ཏེ། </s>
  </p>
  <p id="68">
    <s id="68:1">དེ་སྐད་གྲག་པ་ལས་ན་འདིས་བདག་ལ་གོས་འདི་སྦྱིན་པར་འགྱུར་རོ་</s>
    <s id="68:2">སྙམ་ནས། </s>
  </p>
  <p id="69">
    <s id="69:1">དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་ཤིང་རྟ་དེ་ལས་བབས་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="70">
    <s id="70:1">འཇམ་དཔལ་གང་ཁྱོད་ཀྱི་སྐུ་ལ་གསོལ་བའི་ན་བཟའ་འདི་བདག་ལ་སྩལ་དུ་གསོལ། </s>
  </p>
  <p id="71">
    <s id="71:1">དེའི་ཚེ་ཚིགས་སུ་བཅད་པ་འདི་ཡང་སྨྲས་སོ། །</s>
  </p>
  <p id="72">
    <s id="72:1">གལ་ཏེ་ཁྱོད་ནི་བྱང་ཆུབ་ལ་ཡང་ཞུགས་གྱུར་ན། །</s>
  </p>
  <p id="73">
    <s id="73:1">འཇམ་དབྱངས་ན་བཟའ་འདི་ནི་བདག་ལ་སྩལ་དུ་གསོལ། །</s>
  </p>
  <p id="74">
    <s id="74:1">སེར་སྣ་ཅན་གྱི་བྱང་ཆུབ་སེམས་དཔའ་མི་མཛེས་ཏེ། །</s>
  </p>
  <p id="75">
    <s id="75:1">དཔེར་ན་ཆབ་དང་བྲལ་ཞིང་སྐམས་པའི་ཀླུང་དང་མཚུངས། །</s>
  </p>
  <p id="76">
    <s id="76:1">འཇམ་དཔལ་གྱིས་སྨྲས་པ། </s>
    <s id="76:2">གལ་ཏེ་བུ་མོ་ཁྱོད་ནི་བྱང་ཆུབ་ཞུགས་གྱུར་ན། །</s>
  </p>
  <p id="77">
    <s id="77:1">ཁོ་བོས་དེ་རིང་གོས་འདི་ཁྱོད་ལ་སྦྱིན་པར་བྱ། །</s>
  </p>
  <p id="78">
    <s id="78:1">གང་དག་གཡོ་བ་མེད་པར་བྱང་ཆུབ་སེམས་ལ་གནས། །</s>
  </p>
  <p id="79">
    <s id="79:1">དེ་དག་འདི་ན་ལྷར་བཅས་འཇིག་རྟེན་<ref folio="F.219.a"/>མཆོད་འོས་ཡིན། །</s>
  </p>
  <p id="80">
    <s id="80:1">བུ་མོས་སྨྲས་པ། </s>
    <s id="80:2">བྱང་ཆུབ་ཅེས་བགྱི་ཚིག་གི་དོན་ནི་གང་ཞིག་ལགས། །</s>
    <s id="80:3">དེ་ནི་གང་ལས་འཐོབ་ཅིང་</s>
    <s id="80:4">སུ་ཞིག་སྩལ་བར་བགྱིད། །</s>
    <s id="80:5">ཚོགས་རྣམས་གང་དག་ལ་ནི་ངེས་པར་བསྟེན་བགྱིས་ན</s>
  </p>
  <p id="81">
    <s id="81:1">མཁས་པ་མ་ལགས་མ་རྟོགས་རྣམས་ཀྱིས་རྟོགས་པར་འགྱུར། །</s>
  </p>
  <p id="82">
    <s id="82:1">འཇམ་དཔལ་གྱིས་སྨྲས་པ། </s>
    <s id="82:2">སྲིང་མོ་བརྗོད་པ་མེད་པ་དང་། ཡི་གེ་མེད་པ་དང་། ཕུང་པོ་དང་། ཁམས་དང་། སྐྱེ་མཆེད་དག་ལས་རྣམ་པར་གྲོལ་བ་དང་། སྟོང་པ་དང་། མཚན་མ་དག་དང་བྲལ་བ་དང་། ཉོན་མོངས་པ་མེད་པ་དང་། ཞི་བ་དང་། རབ་ཏུ་ཞི་བ་དང་། ཉེ་བར་ཞི་བ་ནི་བྱང་ཆུབ་ཅེས་བྱའོ། །</s>
  </p>
  <p id="83">
    <s id="83:1">དེ་སྐད་ཅེས་སྨྲས་ནས། </s>
  </p>
  <p id="84">
    <s id="84:1">ཡང་འཇམ་དཔལ་གཞོན་ནུར་གྱུར་པས་བུ་མོ་དེ་ལ་འདི་སྐད་ཅེས་སྨྲས་སོ། །</s>
  </p>
  <p id="85">
    <s id="85:1">སྲིང་མོ་ཁྱོད་བྱང་ཆུབ་ཏུ་སེམས་བསྐྱེད་ཅིག་དང་། ངས་ཁྱོད་ལ་གོས་འདི་སྦྱིན་ནོ། །</s>
  </p>
  <p id="86">
    <s id="86:1">བུ་མོས་སྨྲས་པ། འཇམ་དཔལ་བྱང་ཆུབ་ཅེས་བགྱི་བ་དེ་གང་ལགས། </s>
    <s id="86:2">འཇམ་དཔལ་གྱིས་སྨྲས་པ། སྲིང་མོ་ཁྱོད་ཉིད་བྱང་ཆུབ་ཡིན་ནོ། །</s>
  </p>
  <p id="87">
    <s id="87:1">བུ་མོས་སྨྲས་པ། འཇམ་དཔལ་ཁྱོད་ཀྱིས་གསུངས་པའི་དོན་དེ་བདག་གིས་མ་འཚལ་ན་ཇི་ལྟར་བདག་བྱང་ཆུབ་ལགས། </s>
    <s id="87:2">འཇམ་དཔལ་གྱིས་སྨྲས་པ། སྲིང་མོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་ཞིག་བཞུགས་པ་དེ་འདི་སྐད་དུ། </s>
    <s id="87:3">འདི་ལྟར་ལུས་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="88">
    <s id="88:1">བྱང་ཆུབ་མཉམ་པ་ཉིད་ཀྱིས་ལུས་མཉམ་པ་ཉིད་དོ་ཞེས་ཆོས་སྟོན་ཏེ། </s>
  </p>
  <p id="89">
    <s id="89:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="90">
    <s id="90:1">སྲིང་མོ་འདི་ཇི་སྙམ་དུ་སེམས། </s>
    <s id="90:2">ཁྱོད་ཀྱི་ལུས་འདི་ལ་ཕུང་པོ་དང་། ཁམས་དང་། སྐྱེ་མཆེད་མངོན་པར་གྲུབ་པ་ཡོད་དམ། </s>
    <s id="90:3">དེ་ནས་བུ་མོ་དེས་བསྟན་པ་འདི་ཐོས་ནས་</s>
  </p>
  <p id="91">
    <s id="91:1">དེ་སྔོན་གྱི་དགེ་བའི་རྩ་བའི་རྒྱུ་འཐུན་པས་ཆོས་ལ་སྣང་བ་སྐྱེས་པར་གྱུར་ཏེ</s>
  </p>
  <p id="92">
    <s id="92:1">དེས་སྣང་བ་ཐོབ་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="93">
    <s id="93:1">འཇམ་དཔལ་དེ་ནི་དེ་ལྟ་ལགས་ཏེ། </s>
  </p>
  <p id="94">
    <s id="94:1">བདག་གི་ལུས་འདི་ལ་ཕུང་པོ་དང་། ཁམས་དང་། སྐྱེ་མཆེད་དག་མངོན་པར་གྲུབ་པ་མ་ལགས་སོ། །</s>
    <s id="94:2">འཇམ་དཔལ་གྱིས་སྨྲས་པ། སྲིང་མོ་འདི་ཇི་སྙམ་དུ་སེམས། </s>
    <s id="94:3">གཟུགས་ལ་སེམས་པའམ། རྣམ་པར་ཤེས་པ་ཡོད་དམ། <ref folio="F.219.b"/></s>
    <s id="94:4">བུ་མོས་སྨྲས་པ། འཇམ་དཔལ་དེ་ནི་མ་མཆིས་སོ། །</s>
  </p>
  <p id="95">
    <s id="95:1">འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ཀྱང་མི་སེམས་ཤིང་རྣམ་པར་ཤེས་པ་མེད་དེ། </s>
  </p>
  <p id="96">
    <s id="96:1">སྲིང་མོ་དེའི་ཕྱིར་གཟུགས་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="97">
    <s id="97:1">བྱང་ཆུབ་མཉམ་པ་ཉིད་ཀྱིས་གཟུགས་མཉམ་པ་ཉིད་དེ། </s>
  </p>
  <p id="98">
    <s id="98:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="99">
    <s id="99:1">སྲིང་མོ་འདི་ཇི་སྙམ་དུ་སེམས། </s>
    <s id="99:2">ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ལ་སེམས་པའམ། རྣམ་པར་ཤེས་པ་ཡོད་དམ། </s>
    <s id="99:3">བུ་མོས་སྨྲས་པ། འཇམ་དཔལ་དེ་ནི་མ་མཆིས་སོ། །</s>
  </p>
  <p id="100">
    <s id="100:1">འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ཀྱང་མི་སེམས་ཤིང་རྣམ་པར་ཤེས་པ་མི་སེམས་སོ། །</s>
  </p>
  <p id="101">
    <s id="101:1">སྲིང་མོ་དེའི་ཕྱིར་རྣམ་པར་ཤེས་པ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="102">
    <s id="102:1">བྱང་ཆུབ་མཉམ་པ་ཉིད་ཀྱིས་རྣམ་པར་ཤེས་པ་མཉམ་པ་ཉིད་དེ། </s>
  </p>
  <p id="103">
    <s id="103:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="104">
    <s id="104:1">སྲིང་མོ་གཞན་ཡང་གཟུགས་ནང་ངམ། ཕྱི་རོལ་ལམ། གཉི་ག་མེད་པར་རམ། གཟུགས་འདི་སྔོན་པོའམ། སེར་པོའམ། དམར་པོའམ། དཀར་པོའམ། ལེ་བརྒན་ནམ། ཤེལ་དང་། དངུལ་གྱི་ཁ་དོག་གམ། ཡུལ་ན་གནས་པའམ། ཕྱོགས་ན་</s>
  </p>
  <p id="105">
    <s id="105:1">གནས་པ་ཞེས་བསྟན་པར་ནུས་སམ། </s>
    <s id="105:2">བུ་མོས་སྨྲས་པ། འཇམ་དཔལ་དེ་ནི་མ་ལགས་སོ། །</s>
    <s id="105:3">འཇམ་དཔལ་གྱིས་སྨྲས་པ། </s>
    <s id="105:4">སྲིང་མོ་བྱང་ཆུབ་ཀྱང་ནང་ངམ། ཕྱི་རོལ་ལམ། གཉི་ག་མེད་པར་རམ། བྱང་ཆུབ་དེ་སྔོན་པོའམ། སེར་པོའམ། དམར་པོའམ། དཀར་པོའམ། ལེ་བརྒན་ནམ། ཤེལ་དང་དངུལ་གྱི་ཁ་དོག་གམ། ཡུལ་ན་གནས་པའམ། ཕྱོགས་ན་</s>
  </p>
  <p id="106">
    <s id="106:1">གནས་པ་ཞེས་བསྟན་པར་མི་ནུས་ཏེ</s>
  </p>
  <p id="107">
    <s id="107:1">སྲིང་མོ་དེའི་ཕྱིར་གཟུགས་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="108">
    <s id="108:1">བྱང་ཆུབ་མཉམ་པ་ཉིད་ཀྱིས་གཟུགས་མཉམ་པ་ཉིད་དེ། </s>
  </p>
  <p id="109">
    <s id="109:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="110">
    <s id="110:1">སྲིང་མོ་དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ནང་ངམ། ཕྱི་རོལ་ལམ། གཉི་ག་མེད་པར་རམ། རྣམ་པར་ཤེས་པ་འདི་སྔོན་པོའམ། སེར་པོའམ། དམར་པོའམ། དཀར་པོའམ། ལེ་བརྒན་ནམ། ཤེལ་དང་དངུལ་གྱི་ཁ་དོག་<ref folio="F.220.a"/>གམ། ཡུལ་ན་གནས་པའམ། ཕྱོགས་ན་</s>
  </p>
  <p id="111">
    <s id="111:1">གནས་པ་ཞེས་བསྟན་པར་ནུས་སམ། </s>
    <s id="111:2">བུ་མོས་སྨྲས་པ། འཇམ་དཔལ་དེ་ནི་མ་ལགས་སོ། །</s>
    <s id="111:3">འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་ཀྱང་ནང་ངམ། ཕྱི་རོལ་ལམ། གཉི་ག་མེད་པར་རམ། བྱང་ཆུབ་དེ་སྔོན་པོའམ། སེར་པོའམ། དམར་པོའམ། དཀར་པོའམ། ལེ་བརྒན་ནམ། ཤེལ་དང་དངུལ་གྱི་ཁ་དོག་གམ། ཡུལ་ན་གནས་པའམ། ཕྱོགས་ན་</s>
  </p>
  <p id="112">
    <s id="112:1">གནས་པ་ཞེས་བསྟན་པར་མི་ནུས་ཏེ</s>
  </p>
  <p id="113">
    <s id="113:1">སྲིང་མོ་དེའི་རྣམ་པར་ཤེས་པ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="114">
    <s id="114:1">བྱང་ཆུབ་མཉམ་པ་ཉིད་ཀྱིས་རྣམ་པར་ཤེས་པ་མཉམ་པ་ཉིད་དེ། </s>
  </p>
  <p id="115">
    <s id="115:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="116">
    <s id="116:1">སྲིང་མོ་གཞན་ཡང་ཕུང་པོ་ལྔ་ནི་སྒྱུ་མ་ལྟ་བུ་སྟེ། </s>
  </p>
  <p id="117">
    <s id="117:1">ཡོད་པ་མ་ཡིན་པ། </s>
    <s id="117:2">ཕྱིན་ཅི་ལོག་ལས་སྐྱེས་ཤིང་ཡོད་པ་མ་ཡིན་པ། </s>
    <s id="117:3">ཕྱིན་ཅི་ལོག་གིས་ཐ་སྙད་བཏགས་པའོ། །</s>
  </p>
  <p id="118">
    <s id="118:1">སྲིང་མོ་</s>
    <s id="118:2">བྱང་ཆུབ་ཀྱང་སྒྱུ་མ་ལྟ་བུ་སྟེ། </s>
  </p>
  <p id="119">
    <s id="119:1">ཡོད་པ་མ་ཡིན་པ་ཕྱིན་ཅི་ལོག་གིས་ཐ་སྙད་བཏགས་པ་སྟེ། </s>
  </p>
  <p id="120">
    <s id="120:1">སྲིང་མོ་དེའི་ཕྱིར་སྒྱུ་མ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །</s>
  </p>
  <p id="121">
    <s id="121:1">ཕུང་པོ་མཉམ་པ་ཉིད་ཀྱིས་སྒྱུ་མཉམ་པ་ཉིད་དོ། །</s>
  </p>
  <p id="122">
    <s id="122:1">སྒྱུ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="123">
    <s id="123:1">བྱང་ཆུབ་མཉམ་པ་ཉིད་ཀྱིས་སྒྱུ་མ་མཉམ་པ་ཉིད་དེ། </s>
  </p>
  <p id="124">
    <s id="124:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="125">
    <s id="125:1">སྲིང་མོ་གཞན་ཡང་ཕུང་པོ་ལྔ་ནི་རྨི་ལམ་ལྟ་བུ་སྟེ། </s>
  </p>
  <p id="126">
    <s id="126:1">ཤིན་ཏུ་མངོན་པར་མ་གྲུབ་པའོ། །</s>
  </p>
  <p id="127">
    <s id="127:1">སྲིང་མོ་</s>
    <s id="127:2">བྱང་ཆུབ་ཀྱང་རྨི་ལམ་གྱི་རང་བཞིན་ཡིན་པས་ཤིན་ཏུ་མངོན་པར་མ་གྲུབ་པ་སྟེ། </s>
  </p>
  <p id="128">
    <s id="128:1">སྲིང་མོ་དེའི་ཕྱིར་རྨི་ལམ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །</s>
  </p>
  <p id="129">
    <s id="129:1">ཕུང་པོ་མཉམ་པ་ཉིད་ཀྱིས་རྨི་ལམ་མཉམ་པ་ཉིད་དོ། །</s>
  </p>
  <p id="130">
    <s id="130:1">རྨི་ལམ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="131">
    <s id="131:1">བྱང་ཆུབ་མཉམ་པ་ཉིད་ཀྱིས་རྨི་ལམ་མཉམ་པ་ཉིད་དེ། </s>
  </p>
  <p id="132">
    <s id="132:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="133">
    <s id="133:1">སྲིང་མོ་གཞན་ཡང་ཕུང་པོ་ལྔ་ནི་སྨིག་རྒྱུ་ལྟ་བུ་སྟེ། </s>
  </p>
  <p id="134">
    <s id="134:1">འཁྲུལ་པའི་ལས་ཀྱིས་བསྐྱེད་པའོ། །</s>
  </p>
  <p id="135">
    <s id="135:1">སྲིང་མོ་</s>
    <s id="135:2">བྱང་ཆུབ་ཀྱང་སྨིག་རྒྱུའི་རང་བཞིན་ཏེ། </s>
  </p>
  <p id="136">
    <s id="136:1">ལས་ཀྱི་རྣམ་པར་སྨིན་པ་མེད་པའོ། །</s>
  </p>
  <p id="137">
    <s id="137:1">སྲིང་མོ་དེའི་ཕྱིར་སྨིག་རྒྱུ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །</s>
  </p>
  <p id="138">
    <s id="138:1">ཕུང་པོ་མཉམ་པ་<ref folio="F.220.b"/>ཉིད་ཀྱིས་སྨིག་རྒྱུ་མཉམ་པ་ཉིད་དོ། །</s>
  </p>
  <p id="139">
    <s id="139:1">སྨིག་རྒྱུ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="140">
    <s id="140:1">བྱང་ཆུབ་མཉམ་པ་ཉིད་ཀྱིས་སྨིག་རྒྱུ་མཉམ་པ་ཉིད་དེ། </s>
  </p>
  <p id="141">
    <s id="141:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="142">
    <s id="142:1">སྲིང་མོ་གཞན་ཡང་ཕུང་པོ་ལྔ་ནི་གཟུགས་བརྙན་ལྟ་བུ་སྟེ། འཕོ་བ་མེད་པའོ། །</s>
  </p>
  <p id="143">
    <s id="143:1">སྲིང་མོ་</s>
    <s id="143:2">བྱང་ཆུབ་ཀྱང་གཟུགས་བརྙན་གྱི་རང་བཞིན་ཏེ། འཕོ་བ་མེད་པའོ། །</s>
  </p>
  <p id="144">
    <s id="144:1">སྲིང་མོ་དེའི་ཕྱིར་གཟུགས་བརྙན་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །</s>
  </p>
  <p id="145">
    <s id="145:1">ཕུང་པོ་མཉམ་པ་ཉིད་ཀྱིས་གཟུགས་བརྙན་མཉམ་པ་ཉིད་དོ། །</s>
  </p>
  <p id="146">
    <s id="146:1">གཟུགས་བརྙན་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="147">
    <s id="147:1">བྱང་ཆུབ་མཉམ་པ་ཉིད་ཀྱིས་གཟུགས་བརྙན་མཉམ་པ་ཉིད་དེ། </s>
  </p>
  <p id="148">
    <s id="148:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="149">
    <s id="149:1">སྲིང་མོ་གཞན་ཡང་ཕུང་པོ་ལྔ་ནི་མིང་ཙམ་སྟེ། </s>
  </p>
  <p id="150">
    <s id="150:1">མིང་དེ་ཡང་གཡོ་བ་མེད་པའོ། །</s>
  </p>
  <p id="151">
    <s id="151:1">སྲིང་མོ་བྱང་ཆུབ་ཀྱང་མིང་ཙམ་སྟེ། </s>
  </p>
  <p id="152">
    <s id="152:1">མིང་དེ་ཡང་གཡོ་བ་མེད་པའོ། །</s>
  </p>
  <p id="153">
    <s id="153:1">སྲིང་མོ་དེའི་ཕྱིར་གཡོ་བ་མེད་པ་མཉམ་པ་ཉིད་ཀྱིས་ཕུང་པོ་མཉམ་པ་ཉིད་དོ། །</s>
  </p>
  <p id="154">
    <s id="154:1">ཕུང་པོ་མཉམ་པ་ཉིད་ཀྱིས་གཡོ་བ་མེད་པ་མཉམ་པ་ཉིད་དོ། །</s>
  </p>
  <p id="155">
    <s id="155:1">གཡོ་བ་མེད་པ་མཉམ་པ་ཉིད་ཀྱིས་བྱང་ཆུབ་མཉམ་པ་ཉིད་དོ། །</s>
  </p>
  <p id="156">
    <s id="156:1">བྱང་ཆུབ་མཉམ་པ་ཉིད་ཀྱིས་གཡོ་བ་མེད་པ་མཉམ་པ་ཉིད་དེ། </s>
  </p>
  <p id="157">
    <s id="157:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="158">
    <s id="158:1">སྲིང་མོ་གཞན་ཡང་ཕུང་པོ་རྣམས་ལ་བྱེད་པ་པོ་མེད་དེ། </s>
  </p>
  <p id="159">
    <s id="159:1">མ་བྱས་པའི་དོན་ནི་བྱང་ཆུབ་བོ། །</s>
    <s id="159:2">ཕུང་པོ་རྣམས་ལ་ངོ་བོ་ཉིད་མེད་དེ། </s>
  </p>
  <p id="160">
    <s id="160:1">ངོ་བོ་ཉིད་མེད་པའི་དོན་ནི་བྱང་ཆུབ་བོ། །</s>
    <s id="160:2">ཕུང་པོ་རྣམས་ལ་བྱུང་བ་མེད་དེ། </s>
  </p>
  <p id="161">
    <s id="161:1">མ་བྱུང་བའི་དོན་ནི་བྱང་ཆུབ་བོ། །</s>
    <s id="161:2">ཕུང་པོ་རྣམས་ལ་རྟག་པ་ཉིད་མེད་དེ། </s>
  </p>
  <p id="162">
    <s id="162:1">མི་རྟག་པའི་དོན་ནི་བྱང་ཆུབ་བོ། །</s>
    <s id="162:2">ཕུང་པོ་རྣམས་ལ་བདེ་བ་ཉིད་མེད་དེ། </s>
  </p>
  <p id="163">
    <s id="163:1">སྡུག་བསྔལ་བའི་དོན་ནི་བྱང་ཆུབ་བོ། །</s>
    <s id="163:2">ཕུང་པོ་རྣམས་ལ་སྡུག་པ་མེད་དེ། </s>
  </p>
  <p id="164">
    <s id="164:1">མི་སྡུག་པའི་དོན་ནི་བྱང་ཆུབ་བོ། །</s>
    <s id="164:2">ཕུང་པོ་རྣམས་ལ་བདག་མེད་དེ། </s>
  </p>
  <p id="165">
    <s id="165:1">བདག་མེད་པའི་དོན་ནི་བྱང་ཆུབ་བོ། །</s>
    <s id="165:2">སྲིང་མོ་གཞན་ཡང་ཕུང་པོ་རྣམས་ལ་མངོན་པར་གྲུབ་པ་མེད་དེ། </s>
  </p>
  <p id="166">
    <s id="166:1">མངོན་པར་མ་གྲུབ་པའི་དོན་ནི་བྱང་ཆུབ་བོ། །</s>
    <s id="166:2">ཕུང་པོ་རྣམས་ནི་དབེན་པ་སྟེ། </s>
  </p>
  <p id="167">
    <s id="167:1">དབེན་པའི་དོན་ནི་བྱང་ཆུབ་བོ། །</s>
    <s id="167:2">ཕུང་པོ་རྣམས་ལ་གཟུང་བ་མེད་དེ། </s>
  </p>
  <p id="168">
    <s id="168:1">གཟུང་བ་མེད་པའི་དོན་ནི་བྱང་ཆུབ་བོ། །</s>
    <s id="168:2"><ref folio="F.221.a"/>ཕུང་པོ་རྣམས་ལ་གཞི་མེད་དེ། </s>
  </p>
  <p id="169">
    <s id="169:1">གཞི་མེད་པའི་དོན་ནི་བྱང་ཆུབ་བོ། །</s>
    <s id="169:2">ཕུང་པོ་རྣམས་ལ་འོང་བ་དང་འགྲོ་བ་མེད་དེ། </s>
  </p>
  <p id="170">
    <s id="170:1">འོང་བ་དང་འགྲོ་བ་མེད་པའི་དོན་ནི་བྱང་ཆུབ་བོ། །</s>
    <s id="170:2">ཕུང་པོ་རྣམས་ནི་ད་ལྟར་བྱུང་བ་ལ་མི་གནས་པ་སྟེ། </s>
  </p>
  <p id="171">
    <s id="171:1">ད་ལྟར་བྱུང་བ་ལ་མི་གནས་པའི་དོན་ནི་བྱང་ཆུབ་བོ། །</s>
    <s id="171:2">སྲིང་མོ་གཞན་ཡང་ཕུང་པོ་རྣམས་ནི་འཕགས་པ་རྣམས་ཀྱིས་ཐ་སྙད་ཡིན་པས་བྱང་ཆུབ་ཀྱང་འཕགས་པ་རྣམས་ཀྱི་ཐ་སྙད་དོ། །</s>
  </p>
  <p id="172">
    <s id="172:1">ཕུང་པོ་རྣམས་ནི་ཐ་སྙད་མེད་པའི་རང་བཞིན་ཅན་ཏེ། </s>
  </p>
  <p id="173">
    <s id="173:1">བྱང་ཆུབ་ཀྱང་ཐ་སྙད་མེད་པའོ། །</s>
  </p>
  <p id="174">
    <s id="174:1">ཕུང་པོ་ལྔའི་རང་བཞིན་གང་ཡིན་པ་དེ་ནི་དེ་བཞིན་གཤེགས་པས་ཐུགས་སུ་ཆུད་པའི་ཆོས་ཐམས་ཅད་ཀྱི་རང་བཞིན་ཏེ། </s>
  </p>
  <p id="175">
    <s id="175:1">དེ་ནི་བྱང་ཆུབ་ཅེས་བྱའོ། །</s>
  </p>
  <p id="176">
    <s id="176:1">སྲིང་མོ་དེ་ལྟར་ན་ཕུང་པོ་ལྔའི་རང་བཞིན་ནི་བྱང་ཆུབ་ཀྱི་རང་བཞིན་ནོ། །</s>
  </p>
  <p id="177">
    <s id="177:1">བྱང་ཆུབ་ཀྱི་རང་བཞིན་ནི་ཆོས་ཐམས་ཅད་ཀྱི་རང་བཞིན་ཏེ། </s>
  </p>
  <p id="178">
    <s id="178:1">སྲིང་མོ་ཕུང་པོ་ལྔའི་རང་བཞིན་གང་ཡིན་པ་དང་། བྱང་ཆུབ་ཀྱི་རང་བཞིན་གང་ཡིན་པ་དེ་ནི་སེམས་ཅན་ཐམས་ཅད་ཀྱི་རང་བཞིན་ཡིན་ཏེ། </s>
  </p>
  <p id="179">
    <s id="179:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="180">
    <s id="180:1">སྲིང་མོ་གཞན་ཡང་ཕུང་པོ་རྟོགས་པ་གང་ཡིན་པ་དེ་ཉིད་བྱང་ཆུབ་ཡིན་ཏེ། </s>
  </p>
  <p id="181">
    <s id="181:1">ཕུང་པོ་མ་གཏོགས་པར་རྟོགས་པ་ཡང་མེད་ལ། </s>
    <s id="181:2">བྱང་ཆུབ་མ་གཏོགས་པར་ཡང་རྟོགས་པ་མེད་པས་དེ་ལྟར་རྟོགས་པ་གང་ཡིན་པ་དེ་བྱང་ཆུབ་ཅེས་བྱ་སྟེ། </s>
  </p>
  <p id="182">
    <s id="182:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="183">
    <s id="183:1">སྲིང་མོ་རྣམ་གྲངས་འདིས་ཁྱོད་ཀྱིས་འདི་ལྟར་རིག་པར་བྱ་སྟེ། </s>
  </p>
  <p id="184">
    <s id="184:1">ཇི་ལྟར་སེམས་ཅན་ཐམས་ཅད་བྱང་ཆུབ་ཏུ་གཏོགས་པ་ལྟར། དེ་གཏོགས་པ་མེད་པར་བསྟན་པ་ནི་བྱང་ཆུབ་སྟེ། </s>
  </p>
  <p id="185">
    <s id="185:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="186">
    <s id="186:1">སྲིང་མོ་གཞན་ཡང་ཁྱོད་ཀྱི་ལུས་འདི་ལ་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ཁམས་བཞི་པོ་དག་མངོན་པར་གྲུབ་པ་</s>
    <s id="186:2">དེ་ལ་སྲིང་མོ་སའི་ཁམས་ནི་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། </s>
  </p>
  <p id="187">
    <s id="187:1">གང་ཟག་མ་ཡིན་ནོ། །</s>
  </p>
  <p id="188">
    <s id="188:1">བྱང་ཆུབ་ཀྱང་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། </s>
  </p>
  <p id="189">
    <s id="189:1">གང་ཟག་མ་ཡིན་ནོ། །</s>
  </p>
  <p id="190">
    <s id="190:1">དེ་བཞིན་དུ་ཆུའི་ཁམས་དང་། མེའི་ཁམས་དང་། རླུང་གི་ཁམས་ཀྱང་བདག་མ་ཡིན། </s>
  </p>
  <p id="191">
    <s id="191:1"><ref folio="F.221.b"/>སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། </s>
  </p>
  <p id="192">
    <s id="192:1">གང་ཟག་མ་ཡིན་ནོ། །</s>
  </p>
  <p id="193">
    <s id="193:1">བྱང་ཆུབ་ཀྱང་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། </s>
  </p>
  <p id="194">
    <s id="194:1">གང་ཟག་མ་ཡིན་ནོ། །</s>
  </p>
  <p id="195">
    <s id="195:1">ཤིན་ཏུ་ནམ་མཁའ་དང་མཚུངས་པའི་ཕྱིར་སའི་ཁམས་དང་བྱང་ཆུབ་མཉམ་མོ། །</s>
  </p>
  <p id="196">
    <s id="196:1">ཤིན་ཏུ་མེད་པའི་ཕྱིར་ཆུའི་ཁམས་དང་བྱང་ཆུབ་མཉམ་མོ། །</s>
  </p>
  <p id="197">
    <s id="197:1">ཤིན་ཏུ་མི་གཡོ་བའི་ཕྱིར་མེའི་ཁམས་དང་བྱང་ཆུབ་མཉམ་མོ། །</s>
  </p>
  <p id="198">
    <s id="198:1">ཤིན་ཏུ་བསྟན་དུ་མེད་པའི་ཕྱིར་རླུང་གི་ཁམས་དང་བྱང་ཆུབ་མཉམ་མོ། །</s>
  </p>
  <p id="199">
    <s id="199:1">སྲིང་མོ་སའི་ཁམས་གང་ཡིན་པའི་ཁམས་དེ་ནི་དེ་བཞིན་གཤེགས་པས་མཁྱེན་ཏེ། </s>
  </p>
  <p id="200">
    <s id="200:1">མངོན་པར་རྫོགས་པར་ཐུགས་སུ་ཆུད་དོ། །</s>
  </p>
  <p id="201">
    <s id="201:1">སྲིང་མོ་ཆུའི་ཁམས་གང་ཡིན་པའི་ཁམས་དེ་ནི་དེ་བཞིན་གཤེགས་པས་མཁྱེན་ཏེ། </s>
  </p>
  <p id="202">
    <s id="202:1">མངོན་པར་རྫོགས་པར་ཐུགས་སུ་ཆུད་དོ། །</s>
  </p>
  <p id="203">
    <s id="203:1">སྲིང་མོ་མེའི་ཁམས་གང་ཡིན་པའི་ཁམས་དེ་ནི་དེ་བཞིན་གཤེགས་པས་མཁྱེན་ཏེ། </s>
  </p>
  <p id="204">
    <s id="204:1">མངོན་པར་རྫོགས་པར་ཐུགས་སུ་ཆུད་དོ། །</s>
  </p>
  <p id="205">
    <s id="205:1">སྲིང་མོ་རླུང་གི་ཁམས་གང་ཡིན་པའི་ཁམས་དེ་ནི་དེ་བཞིན་གཤེགས་པས་མཁྱེན་ཏེ། </s>
  </p>
  <p id="206">
    <s id="206:1">མངོན་པར་རྫོགས་པར་ཐུགས་སུ་ཆུད་དོ། །</s>
  </p>
  <p id="207">
    <s id="207:1">སྲིང་མོ་སའི་ཁམས་རྟོགས་པ་ནི་བྱང་ཆུབ་བོ། །</s>
    <s id="207:2">སྲིང་མོ་དེ་བཞིན་དུ་ཆུའི་ཁམས་དང་། མེའི་ཁམས་དང་། རླུང་གི་ཁམས་རྟོགས་པ་ནི་བྱང་ཆུབ་སྟེ། </s>
  </p>
  <p id="208">
    <s id="208:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="209">
    <s id="209:1">སྲིང་མོ་སའི་ཁམས་ཀྱིས་ཆུའི་ཁམས་ཡང་དག་པར་མི་ཤེས་སོ། །</s>
  </p>
  <p id="210">
    <s id="210:1">ཆུའི་ཁམས་ཀྱིས་མེའི་ཁམས་ཡང་དག་པར་མི་ཤེས་སོ། །</s>
  </p>
  <p id="211">
    <s id="211:1">མེའི་ཁམས་ཀྱིས་རླུང་གི་ཁམས་ཡང་དག་པར་མི་ཤེས་སོ། །</s>
  </p>
  <p id="212">
    <s id="212:1">སྲིང་མོ་དེ་ལྟར་ན་ཁམས་ཀྱི་མིང་ཡོངས་སུ་ཤེས་པ་གང་ཡིན་པ་དེ་ནི་བྱང་ཆུབ་ཅེས་བྱ་སྟེ། </s>
  </p>
  <p id="213">
    <s id="213:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="214">
    <s id="214:1">སྲིང་མོ་གཞན་ཡང་གང་ཁྱོད་ཀྱི་ལུས་འདི་ལ་མིག་མངོན་པར་གྲུབ་པ་དང་། དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་མངོན་པར་གྲུབ་པ་</s>
    <s id="214:2">དེ་ལ་སྲིང་མོ་མིག་ནི་སྟོང་པ་སྟེ། </s>
  </p>
  <p id="215">
    <s id="215:1">མིག་སྟོང་པ་ཉིད་ཀྱི་རང་བཞིན་ནི་བྱང་ཆུབ་བོ། །</s>
    <s id="215:2">རྣ་བ་ནི་སྟོང་པ་སྟེ། </s>
  </p>
  <p id="216">
    <s id="216:1">རྣ་བ་སྟོང་པ་ཉིད་ཀྱི་རང་བཞིན་ནི་བྱང་ཆུབ་བོ། །</s>
    <s id="216:2">སྣ་ནི་སྟོང་པ་སྟེ། </s>
  </p>
  <p id="217">
    <s id="217:1">སྣ་སྟོང་པ་ཉིད་ཀྱི་རང་བཞིན་ནི་བྱང་ཆུབ་བོ། །</s>
    <s id="217:2">ལྕེ་ནི་སྟོང་པ་སྟེ། </s>
  </p>
  <p id="218">
    <s id="218:1">ལྕེ་སྟོང་པ་ཉིད་ཀྱི་རང་བཞིན་ནི་བྱང་ཆུབ་བོ། །</s>
    <s id="218:2">ལུས་ནི་སྟོང་པ་སྟེ། </s>
  </p>
  <p id="219">
    <s id="219:1"><ref folio="F.222.a"/>ལུས་སྟོང་པ་ཉིད་ཀྱི་རང་བཞིན་ནི་བྱང་ཆུབ་བོ། །</s>
    <s id="219:2">ཡིད་ནི་སྟོང་པ་སྟེ། </s>
  </p>
  <p id="220">
    <s id="220:1">ཡིད་སྟོང་པ་ཉིད་ཀྱི་རང་བཞིན་ནི་བྱང་ཆུབ་བོ། །</s>
    <s id="220:2">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="221">
    <s id="221:1">སྲིང་མོ་གཞན་ཡང་མིག་སྟོང་པ་ཉིད་གང་ཡིན་པ་དེ་ནི་གཟུགས་སུ་འདོགས་པར་མི་བྱེད་དོ། །</s>
  </p>
  <p id="222">
    <s id="222:1">གཟུགས་སྟོང་པའི་གཟུགས་ཀྱི་ངོ་བོ་ཉིད་ནི་བྱང་ཆུབ་བོ། །</s>
    <s id="222:2">རྣ་བ་དང་། སྣ་དང་། ལྕེ་དང་། ལུས་དང་། ཡིད་སྟོང་པ་ཉིད་གང་ཡིན་པ་དེ་ནི་ཆོས་སུ་འདོགས་པར་མི་བྱེད་དེ</s>
  </p>
  <p id="223">
    <s id="223:1">ཆོས་སྟོང་པའི་ཆོས་ཀྱི་ངོ་བོ་ཉིད་ནི་བྱང་ཆུབ་སྟེ། </s>
  </p>
  <p id="224">
    <s id="224:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="225">
    <s id="225:1">སྲིང་མོ་མིག་ནི་གཟུགས་མི་ལེན་ཏེ། </s>
  </p>
  <p id="226">
    <s id="226:1">བྱང་ཆུབ་ཀྱང་གཟུགས་མི་ལེན་ཏོ། །</s>
  </p>
  <p id="227">
    <s id="227:1">རྣ་བ་ནི་སྒྲ་མི་ལེན་ཏེ། </s>
  </p>
  <p id="228">
    <s id="228:1">བྱང་ཆུབ་ཀྱང་སྒྲ་མི་ལེན་ཏོ། །</s>
  </p>
  <p id="229">
    <s id="229:1">སྣ་ནི་དྲི་མི་ལེན་ཏེ། </s>
  </p>
  <p id="230">
    <s id="230:1">བྱང་ཆུབ་ཀྱང་དྲི་མི་ལེན་ཏོ། །</s>
  </p>
  <p id="231">
    <s id="231:1">ལྕེ་ནི་རོ་མི་ལེན་ཏེ། </s>
  </p>
  <p id="232">
    <s id="232:1">བྱང་ཆུབ་ཀྱང་རོ་མི་ལེན་ཏོ། །</s>
  </p>
  <p id="233">
    <s id="233:1">ལུས་ནི་རེག་བྱ་མི་ལེན་ཏེ། </s>
  </p>
  <p id="234">
    <s id="234:1">བྱང་ཆུབ་ཀྱང་རེག་བྱ་མི་ལེན་ཏོ། །</s>
  </p>
  <p id="235">
    <s id="235:1">ཡིད་ནི་ཆོས་མི་ལེན་ཏེ། </s>
  </p>
  <p id="236">
    <s id="236:1">བྱང་ཆུབ་ཀྱང་ཆོས་མི་ལེན་ཏོ། །</s>
  </p>
  <p id="237">
    <s id="237:1">སྲིང་མོ་དེ་ཅིའི་ཕྱིར་ཞེ་ན། </s>
  </p>
  <p id="238">
    <s id="238:1">མིག་གཟུགས་དང་བྲལ་བ་ནི་བྱང་ཆུབ་བོ། །ཡིད་ཆོས་དང་བྲལ་བའི་བར་དུ་ཡང་བྱང་ཆུབ་ཡིན་པའི་ཕྱིར་རོ། །</s>
  </p>
  <p id="239">
    <s id="239:1">སྲིང་མོ་དེ་ལྟར་ན་མིག་གི་རྣམ་པར་ཤེས་པའི་ཁམས་གང་ཡིན་པ་དེ་ནི་གཟུགས་ཀྱི་ཁམས་དང་མཚམས་སྦྱོར་བ་མེད་དེ། </s>
  </p>
  <p id="240">
    <s id="240:1">མིག་གི་རྣམ་པར་ཤེས་པའི་ཁམས་དང་གཟུགས་ཀྱི་ཁམས་སུ་བྲལ་བ་ནི་བྱང་ཆུབ་བོ། །</s>
    <s id="240:2">རྣ་བའི་རྣམ་པར་ཤེས་པའི་ཁམས་གང་ཡིན་པ་དེ་ནི་སྒྲའི་ཁམས་དང་མཚམས་སྦྱོར་བ་མེད་དེ</s>
  </p>
  <p id="241">
    <s id="241:1">རྣ་བའི་རྣམ་པར་ཤེས་པའི་ཁམས་དང་སྒྲའི་ཁམས་སུ་བྲལ་བ་ནི་བྱང་ཆུབ་བོ། །</s>
    <s id="241:2">སྣའི་རྣམ་པར་ཤེས་པའི་ཁམས་གང་ཡིན་པ་དེ་ནི་དྲིའི་ཁམས་དང་མཚམས་སྦྱོར་བ་མེད་དེ</s>
  </p>
  <p id="242">
    <s id="242:1">སྣའི་རྣམ་པར་ཤེས་པའི་ཁམས་དང་དྲིའི་ཁམས་སུ་བྲལ་བ་ནི་བྱང་ཆུབ་བོ། །</s>
    <s id="242:2">ལྕེའི་རྣམ་པར་ཤེས་པའི་ཁམས་གང་ཡིན་པ་དེ་ནི་རོའི་ཁམས་དང་མཚམས་སྦྱོར་བ་མེད་དེ</s>
  </p>
  <p id="243">
    <s id="243:1">ལྕེའི་རྣམ་པར་ཤེས་པའི་ཁམས་དང་རོའི་ཁམས་སུ་བྲལ་བ་ནི་བྱང་ཆུབ་བོ། །</s>
    <s id="243:2">ལུས་ཀྱི་རྣམ་པར་ཤེས་པའི་ཁམས་གང་ཡིན་པ་དེ་ནི་རེག་བྱའི་ཁམས་དང་མཚམས་སྦྱོར་བ་མེད་དེ</s>
  </p>
  <p id="244">
    <s id="244:1">ལུས་ཀྱི་རྣམ་པར་ཤེས་པའི་ཁམས་དང་རེག་བྱའི་ཁམས་སུ་བྲལ་བ་ནི་བྱང་ཆུབ་བོ། །</s>
    <s id="244:2">ཡིད་ཀྱི་རྣམ་པར་ཤེས་པའི་ཁམས་གང་ཡིན་པ་<ref folio="F.222.b"/>དེ་ནི་ཆོས་ཀྱི་ཁམས་དང་མཚམས་སྦྱོར་བ་མེད་དེ</s>
  </p>
  <p id="245">
    <s id="245:1">ཡིད་ཀྱི་རྣམ་པར་ཤེས་པའི་ཁམས་དང་ཆོས་ཀྱི་ཁམས་སུ་བྲལ་བ་ནི་བྱང་ཆུབ་སྟེ། </s>
  </p>
  <p id="246">
    <s id="246:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="247">
    <s id="247:1">སྲིང་མོ་དེ་ལྟར་ན་བྱང་ཆུབ་དང་མིག་གི་རྣམ་པར་ཤེས་པའི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །</s>
  </p>
  <p id="248">
    <s id="248:1">བྱང་ཆུབ་དང་གཟུགས་ཀྱི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །</s>
  </p>
  <p id="249">
    <s id="249:1">བྱང་ཆུབ་དང་མིག་གི་རྣམ་པར་ཤེས་པའི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །</s>
  </p>
  <p id="250">
    <s id="250:1">བྱང་ཆུབ་དང་ཡིད་ཀྱི་ཁམས་ཀྱི་བར་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །</s>
  </p>
  <p id="251">
    <s id="251:1">བྱང་ཆུབ་དང་ཆོས་ཀྱི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །</s>
  </p>
  <p id="252">
    <s id="252:1">བྱང་ཆུབ་དང་ཡིད་ཀྱི་རྣམ་པར་ཤེས་པའི་ཁམས་དེ་ནི་གཉིས་སུ་མེད་དེ་གཉིས་སུ་དབྱེར་མེད་དོ། །</s>
  </p>
  <p id="253">
    <s id="253:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="254">
    <s id="254:1">སྲིང་མོ་གཞན་ཡང་མིག་རྟོགས་པ་ནི་བྱང་ཆུབ་བོ། །</s>
    <s id="254:2">དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་རྟོགས་པ་ནི་བྱང་ཆུབ་བོ། །</s>
    <s id="254:3">མིག་གི་རང་བཞིན་ནི་སྟོང་པ་སྟེ། </s>
  </p>
  <p id="255">
    <s id="255:1">རང་བཞིན་སྟོང་པ་དེ་ནི་བྱང་ཆུབ་བོ། །</s>
    <s id="255:2">དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རང་བཞིན་ནི་སྟོང་པ་སྟེ། </s>
  </p>
  <p id="256">
    <s id="256:1">རང་བཞིན་སྟོང་པ་དེ་ནི་བྱང་ཆུབ་བོ། །</s>
    <s id="256:2">སྲིང་མོ་མིག་གི་རང་བཞིན་ནི་མ་ཆགས། </s>
  </p>
  <p id="257">
    <s id="257:1">མི་སྡང་། མ་རྨོངས་པ་སྟེ། </s>
  </p>
  <p id="258">
    <s id="258:1">འདོད་ཆགས་དང་ཞེ་སྡང་དང་གཏི་མུག་དང་བྲལ་བ་ནི་བྱང་ཆུབ་བོ། །</s>
    <s id="258:2">རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རང་བཞིན་ནི་མ་ཆགས་པ། མི་སྡང་བ། མ་རྨོངས་པ་སྟེ། </s>
  </p>
  <p id="259">
    <s id="259:1">འདོད་ཆགས་དང་། ཞེ་སྡང་དང་། གཏི་མུག་དང་བྲལ་བ་ནི་བྱང་ཆུབ་བོ། །</s>
    <s id="259:2">སྲིང་མོ་མིག་ནི་བདག་པོ་མེད་པ། བདག་གི་མེད་པ། ཡོངས་སུ་འཛིན་པ་མེད་པ་སྟེ། </s>
  </p>
  <p id="260">
    <s id="260:1">བྱང་ཆུབ་ཀྱང་བདག་པོ་མེད་པ། བདག་གི་མེད་པ། ཡོངས་སུ་འཛིན་པ་མེད་པའོ། །</s>
  </p>
  <p id="261">
    <s id="261:1">དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱང་བདག་པོ་མེད་པ། བདག་གི་མེད་པ། ཡོངས་སུ་འཛིན་པ་མེད་པ་སྟེ། </s>
  </p>
  <p id="262">
    <s id="262:1">བྱང་ཆུབ་ཀྱང་བདག་པོ་མེད་པ། བདག་གི་མེད་པ། ཡོངས་སུ་འཛིན་པ་མེད་པའོ། །</s>
  </p>
  <p id="263">
    <s id="263:1">སྲིང་མོ་མིག་ནི་སྐྱེས་པའི་ཆོས་དང་མཚུངས་པར་ལྡན་པ་ཡང་མ་ཡིན། </s>
  </p>
  <p id="264">
    <s id="264:1">བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་<ref folio="F.223.a"/>ཡིན་ནོ། །</s>
  </p>
  <p id="265">
    <s id="265:1">སྲིང་མོ་བྱང་ཆུབ་ཀྱང་སྐྱེས་པའི་ཆོས་དང་མཚུངས་པར་ལྡན་པ་ཡང་མ་ཡིན། </s>
  </p>
  <p id="266">
    <s id="266:1">བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་ཡིན་ནོ། །</s>
  </p>
  <p id="267">
    <s id="267:1">སྲིང་མོ་དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱང་སྐྱེས་པའི་ཆོས་དང་མཚུངས་པར་ལྡན་པ་ཡང་མ་ཡིན། </s>
  </p>
  <p id="268">
    <s id="268:1">བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་ཡིན་ནོ། །</s>
  </p>
  <p id="269">
    <s id="269:1">སྲིང་མོ་བྱང་ཆུབ་ཀྱང་སྐྱེས་པའི་ཆོས་དང་མཚུངས་པར་ལྡན་པ་ཡང་མ་ཡིན། </s>
  </p>
  <p id="270">
    <s id="270:1">བུད་མེད་ཀྱི་ཆོས་དང་མཚུངས་པར་ལྡན་པ་ཡང་མ་ཡིན་ནོ། །</s>
  </p>
  <p id="271">
    <s id="271:1">སྲིང་མོ་མིག་ནི། སྐྱེས་པའང་མ་ཡིན། </s>
  </p>
  <p id="272">
    <s id="272:1">བུད་མེད་ཀྱང་མ་ཡིན་ནོ། །</s>
  </p>
  <p id="273">
    <s id="273:1">སྲིང་མོ་བྱང་ཆུབ་ཀྱང་སྐྱེས་པ་ཡང་མ་ཡིན། </s>
  </p>
  <p id="274">
    <s id="274:1">བུད་མེད་ཀྱང་མ་ཡིན་ནོ། །</s>
  </p>
  <p id="275">
    <s id="275:1">སྲིང་མོ་ཡིད་ཀྱི་བར་དུ་ཡང་སྐྱེས་པ་ཡང་མ་ཡིན། </s>
  </p>
  <p id="276">
    <s id="276:1">བུད་མེད་ཀྱང་མ་ཡིན་ནོ། །</s>
  </p>
  <p id="277">
    <s id="277:1">སྲིང་མོ་བྱང་ཆུབ་ཀྱང་སྐྱེས་པ་ཡང་མ་ཡིན། </s>
  </p>
  <p id="278">
    <s id="278:1">བུད་མེད་ཀྱང་མ་ཡིན་ནོ། །</s>
  </p>
  <p id="279">
    <s id="279:1">སྲིང་མོ་དེ་ལྟར་མིག་གི་དེ་བཞིན་ཉིད་ནི་དེ་བཞིན་གཤེགས་པས་ཐུགས་སུ་ཆུད་དེ། </s>
  </p>
  <p id="280">
    <s id="280:1">དེ་བཞིན་ཉིད་རྟོགས་པ་ནི་བྱང་ཆུབ་བོ། །</s>
    <s id="280:2">ཡིད་ཀྱི་དེ་བཞིན་ཉིད་ཀྱི་བར་དུ་ཡང་དེ་བཞིན་གཤེགས་པས་ཐུགས་སུ་ཆུད་དེ། </s>
  </p>
  <p id="281">
    <s id="281:1">དེ་བཞིན་ཉིད་རྟོགས་པ་ནི་བྱང་ཆུབ་བོ། །</s>
    <s id="281:2">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="282">
    <s id="282:1">སྲིང་མོ་གཞན་ཡང་ཁྱོད་ཀྱི་ལུས་འདི་ནི་བདག་མ་ཡིན། སེམས་ཅན་མ་ཡིན། སྲོག་མ་ཡིན། སྐྱེས་བུ་མ་ཡིན། གང་ཟག་མ་ཡིན། </s>
  </p>
  <p id="283">
    <s id="283:1">ཤེད་ལས་སྐྱེས་པ་མ་ཡིན། ཤེད་བུ་མ་ཡིན། བྱེད་པ་པོ་མ་ཡིན། ཚོར་བ་པོ་མ་ཡིན། ཤེས་པ་པོ་མ་ཡིན། མཐོང་བ་པོ་མ་ཡིན། ཉན་པ་པོ་མ་ཡིན། སྣོམ་པ་པོ་མ་ཡིན། ཟ་བ་པོ་མ་ཡིན། རེག་པ་པོ་མ་ཡིན། </s>
  </p>
  <p id="284">
    <s id="284:1">རྣམ་པར་ཤེས་པ་པོ་མ་ཡིན་ནོ། །</s>
  </p>
  <p id="285">
    <s id="285:1">སྲིང་མོ་བྱང་ཆུབ་ཀྱང་བདག་མ་ཡིན་སེམས་ཅན་མ་ཡིན། སྲོག་མ་ཡིན། གསོ་བ་མ་ཡིན། གང་ཟག་མ་ཡིན། </s>
  </p>
  <p id="286">
    <s id="286:1">བདག་གི་མ་ཡིན། </s>
  </p>
  <p id="287">
    <s id="287:1">ཡོངས་སུ་འཛིན་པ་མ་ཡིན། བྱས་པ་མ་ཡིན། ཚོར་བ་མ་ཡིན། གཟུགས་མ་ཡིན། སྒྲ་མ་ཡིན། དྲི་མ་ཡིན། རོ་མ་ཡིན། </s>
  </p>
  <p id="288">
    <s id="288:1">རེག་མ་ཡིན། </s>
  </p>
  <p id="289">
    <s id="289:1">རྣམ་པར་རེག་པ་མ་ཡིན་ཏེ། </s>
  </p>
  <p id="290">
    <s id="290:1">སྲིང་མོ་དེ་ལྟ་བས་ན་ཆོས་ཐམས་ཅད་མཉམ་པ་ཉིད་ནི་བྱང་ཆུབ་ཅེས་བྱའོ། །</s>
  </p>
  <p id="291">
    <s id="291:1">སྲིང་མོ་གང་ཡང་ཁྱོད་ཀྱི་ལུས་ནི་གཡོ་བ་མེད་པ། བྱེད་པ་མེད་པ། <ref folio="F.223.b"/>རྟག་པ་མེད་པ་སྟེ། </s>
  </p>
  <p id="292">
    <s id="292:1">རྩྭ་དང་། ཤིང་དང་། ཤིང་ལྗོན་པ་དང་། རྩིག་པའི་ཚོགས་རྣམས་དང་ཁྱད་པར་མེད་ཅིང་ཐ་དད་དུ་དབྱེར་མེད་དོ། །</s>
  </p>
  <p id="293">
    <s id="293:1">སྲིང་མོ་གང་ཡང་ནང་གི་སའི་ཁམས་དང་ཕྱི་རོལ་གྱི་སའི་ཁམས་ནི་གཉིས་སུ་མེད་ཅིང་གཉིས་སུ་དབྱེར་མེད་དེ། </s>
  </p>
  <p id="294">
    <s id="294:1">འདི་ལྟར་མཚན་ཉིད་མེད་པར་མཚན་ཉིད་གཅིག་པར་དེ་བཞིན་གཤེགས་པས་ཤེས་རབ་དང་ཡེ་ཤེས་ཀྱིས་མངོན་པར་རྫོགས་པར་ཐུགས་སུ་ཆུད་དེ། </s>
  </p>
  <p id="295">
    <s id="295:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="296">
    <s id="296:1">སྲིང་མོ་གཞན་ཡང་སེམས་དང་ཡིད་དང་། རྣམ་པར་ཤེས་པའི་རྣམ་པར་རིག་པ་གང་གིས་སེམས་པ་དང་། རྣམ་པར་ཤེས་པའི་སེམས་དང་། ཡིད་དང་། རྣམ་པར་ཤེས་པའི་རྣམ་པར་རིག་པ་དེ་ནི་སྐྲ་ལ་གནས་པ་མ་ཡིན། </s>
  </p>
  <p id="297">
    <s id="297:1">སྤུ་ལ་གནས་པ་མ་ཡིན། </s>
  </p>
  <p id="298">
    <s id="298:1">ཤ་མདོག་ལ་གནས་པ་མ་ཡིན། </s>
  </p>
  <p id="299">
    <s id="299:1">པགས་པ་ལ་གནས་པ་མ་ཡིན། </s>
  </p>
  <p id="300">
    <s id="300:1">ཤ་ལ་གནས་པ་མ་ཡིན། </s>
  </p>
  <p id="301">
    <s id="301:1">ཁྲག་ལ་གནས་པ་མ་ཡིན། </s>
  </p>
  <p id="302">
    <s id="302:1">རུས་པ་ལ་གནས་པ་མ་ཡིན། </s>
  </p>
  <p id="303">
    <s id="303:1">ཆུ་བ་ལ་གནས་པ་མ་ཡིན། </s>
  </p>
  <p id="304">
    <s id="304:1">རྐང་ལ་གནས་པ་མ་ཡིན། </s>
  </p>
  <p id="305">
    <s id="305:1">ནང་ན་གནས་པ་མ་ཡིན། </s>
  </p>
  <p id="306">
    <s id="306:1">ཕྱི་རོལ་ན་གནས་པ་མ་ཡིན། </s>
  </p>
  <p id="307">
    <s id="307:1">གཉི་ག་མེད་པ་ལ་གནས་པ་མ་ཡིན། </s>
  </p>
  <p id="308">
    <s id="308:1">མིག་ལ་གནས་པ་མ་ཡིན། </s>
  </p>
  <p id="309">
    <s id="309:1">རྣ་བ་ལ་གནས་པ་མ་ཡིན། </s>
  </p>
  <p id="310">
    <s id="310:1">སྣ་ལ་གནས་པ་མ་ཡིན། </s>
  </p>
  <p id="311">
    <s id="311:1">ལྕེ་ལ་གནས་པ་མ་ཡིན། </s>
  </p>
  <p id="312">
    <s id="312:1">ལུས་ལ་གནས་པ་མ་ཡིན། </s>
  </p>
  <p id="313">
    <s id="313:1">ཡིད་ལ་གནས་པ་མ་ཡིན་ཏེ། </s>
    <s id="313:2">གནས་པ་མ་ཡིན། </s>
  </p>
  <p id="314">
    <s id="314:1">མི་གནས་པ་མ་ཡིན། </s>
  </p>
  <p id="315">
    <s id="315:1">རྒྱུན་ཆད་པ་མ་ཡིན། </s>
  </p>
  <p id="316">
    <s id="316:1">ཡུལ་ན་གནས་པ་མ་ཡིན། </s>
  </p>
  <p id="317">
    <s id="317:1">ཕྱོགས་ན་གནས་པ་མ་ཡིན། </s>
  </p>
  <p id="318">
    <s id="318:1">གཟུགས་མེད་པ། བསྟན་དུ་མེད་པ། རྣམ་པར་རིག་པ་མེད་པ། གཟུང་བ་མེད་པ། འདྲེ་བ་མེད་པ། གཞི་མེད་པ། དག་པ། གཙང་བ། འོད་གསལ་བ་སྟེ། </s>
  </p>
  <p id="319">
    <s id="319:1">སེམས་དང་། ཡིད་ཀྱི་རྣམ་པར་རིག་པ་དེ་ནི་ཀུན་ནས་ཉོན་མོངས་པ་མེད་པ། རྣམ་པར་བྱང་བ་མེད་པ་སྟེ། </s>
  </p>
  <p id="320">
    <s id="320:1">དེ་ནི་རང་བཞིན་གྱིས་རྣམ་པར་དག་ཅིང་འོད་གསལ་ལ་ལུས་མེད་པའི་ཕྱིར། ཀུན་ནས་ཉོན་མོངས་པ་མེད་ཅིང་རྣམ་པར་བྱང་བ་མེད་དོ། །</s>
  </p>
  <p id="321">
    <s id="321:1">སྲིང་མོ་དེ་ལྟར་ན་ཕུང་པོ་དང་། ཁམས་དང་། སྐྱེ་མཆེད་ཀྱི་རང་བཞིན་ནི་བྱང་ཆུབ་བོ། །བྱང་ཆུབ་ཀྱི་རང་བཞིན་ཡང་ཕུང་པོ་དང་ཁམས་དང་། སྐྱེ་མཆེད་རྣམས་སོ། །</s>
  </p>
  <p id="322">
    <s id="322:1">སྲིང་མོ་ཁྱོད་ཀྱི་ལུས་འདི་ལ་ཕུང་པོ་དང་། ཁམས་དང་། སྐྱེ་མཆེད་གང་དག་མངོན་པར་གྲུབ་པ་དེ་དག་ནི་བྱང་ཆུབ་སྟེ། </s>
  </p>
  <p id="323">
    <s id="323:1">བྱང་ཆུབ་གཞན་<ref folio="F.224.a"/>མ་ཡིན་ནོ། །</s>
  </p>
  <p id="324">
    <s id="324:1">དེ་ཅིའི་ཕྱིར་ཞེ་ན། </s>
    <s id="324:2">བྱང་ཆུབ་ནི་ཕུང་པོ་དང་། ཁམས་དང་། སྐྱེ་མཆེད་རྣམས་ལས་གཞན་མ་ཡིན་ཏེ། </s>
  </p>
  <p id="325">
    <s id="325:1">དེ་དག་ཉིད་བྱང་ཆུབ་ཡིན་པས་ཆོས་ཐམས་ཅད་མཉམ་པ་ཉིད་དུ་རྟོགས་པས་ནི་བྱང་ཆུབ་ཡིན་པའི་ཕྱིར་རོ། །</s>
  </p>
  <p id="326">
    <s id="326:1">སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་བོ་ཞེས་སྨྲས་སོ། །</s>
  </p>
  <p id="327">
    <s id="327:1">འཇམ་དཔལ་གཞོན་ནུར་གྱུར་པས་བསྟན་པ་འདི་བཤད་པ་ན་ནམ་མཁའི་དཀྱིལ་ན་གནས་པའི་ལྷའི་བུ་ལྔ་འབུམ་གྱིས་བླ་ན་</s>
  </p>
  <p id="328">
    <s id="328:1">མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
  </p>
  <p id="329">
    <s id="329:1">གང་དག་སྨད་འཚོང་མའི་བུ་མོ་གསེར་མཆོག་འོད་དཔལ་གྱི་ཕྱི་བཞིན་འབྲང་བའི་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་རྣམས་ལས་སྲོག་ཆགས་ཉིས་བརྒྱས་ཀྱང་བླ་ན་</s>
  </p>
  <p id="330">
    <s id="330:1">མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
  </p>
  <p id="331">
    <s id="331:1">ལྷ་དང་མི་དྲུག་ཅུ་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །</s>
  </p>
  <p id="332">
    <s id="332:1">སྨད་འཚོང་མའི་བུ་མོ་གསེར་མཆོག་འོད་དཔལ་ཡང་ཚིམ་ཞིང་མགུ་ལ་ཡི་རངས་ཏེ་རབ་ཏུ་དགའ་ནས། </s>
  </p>
  <p id="333">
    <s id="333:1">དགའ་བ་དང་ཡིད་བདེ་བ་སྐྱེས་ཏེ། </s>
  </p>
  <p id="334">
    <s id="334:1">ཡན་ལག་ལྔས་ཕྱག་འཚལ་ནས། </s>
  </p>
  <p id="335">
    <s id="335:1">འཇམ་དཔལ་གཞོན་ནུར་གྱུར་པའི་རྐང་པ་གཉིས་ལ་གཏུགས་ཏེ། </s>
  </p>
  <p id="336">
    <s id="336:1">སངས་རྒྱས་དང་། ཆོས་དང་། དགེ་འདུན་ལ་སྐྱབས་སུ་སོང་ནས་ཚངས་པར་སྤྱད་པ་དང་བསླབ་པའི་གཞི་རྣམས་ཡང་དག་པར་བླངས་ཏེ། </s>
  </p>
  <p id="337">
    <s id="337:1">ལྷག་པའི་བསམ་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་</s>
    <s id="337:2">འདི་སྐད་ཅེས་སྨྲས་སོ། །</s>
  </p>
  <p id="338">
    <s id="338:1">འཇམ་དཔལ་བདག་ཀྱང་ཁྱོད་ཀྱིས་རྗེས་སུ་བསྟན་པ་དང་། སེམས་ཅན་ཐམས་ཅད་ལ་སྙིང་བརྩེ་བ་དང་། སྙིང་རྗེས་སངས་རྒྱས་ཀྱི་གདུང་མི་གཅད་པ་དང་། ཆོས་ཀྱི་གདུང་མི་གཅད་པ་དང་། དགེ་འདུན་གྱི་གདུང་མི་གཅད་པའི་སླད་དུ་ཁྱོད་ཀྱིས་བསྟན་པ། བླ་ན་</s>
  </p>
  <p id="339">
    <s id="339:1">མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱིའོ། །</s>
  </p>
  <p id="340">
    <s id="340:1">དེ་བཞིན་དུ་ཆོས་རྟོགས་པར་བགྱི་བའི་སླད་དུ་སེམས་ཅན་ཐམས་ཅད་ལ་ཆོས་བསྟན་པར་ཡང་བགྱིའོ། །</s>
  </p>
  <p id="341">
    <s id="341:1">ཉེས་པར་བགྱིས་པའི་ལས་ཀྱི་སྒྲིབ་པ་ཡོངས་སུ་སྦྱང་བའི་སླད་དུ་ནོངས་པ་ལ་ནོངས་པར་བཤགས་པར་བགྱིའོ། །</s>
  </p>
  <p id="342">
    <s id="342:1">གང་ན་ཆོས་ཐམས་ཅད་ཞི་ཞིང་ཉེ་བར་ཞི་བར་མ་རྟོགས་ནས། </s>
  </p>
  <p id="343">
    <s id="343:1">ཚུལ་བཞིན་མ་ལགས་པ་ཡིད་ལ་བགྱིད་པ་སྔོན་དུ་འགྲོ་བ་དང་། ཕྱིན་ཅི་ལོག་གི་དབང་དུ་མཆིས་པ་<ref folio="F.224.b"/>དང་། རང་གི་ལུས་ལ་མངོན་པར་ཞེན་པས་འདོད་ཆགས་ཀྱི་སྦྱོར་བ་དང་ལྡན་པའི་སེམས་ཅན་རྣམས་ཀྱིས་ནི་ཆོས་རྣམས་ཀྱི་རང་བཞིན་ཉིད་མ་རྟོགས་སོ། །</s>
  </p>
  <p id="344">
    <s id="344:1">འཇམ་དཔལ་དེ་ལྟ་ལགས་མོད་ཀྱི་འོན་ཀྱང་གང་དག་འདོད་ཆགས་ཀྱི་སྦྱོར་བ་དང་ལྡན་པའི་སེམས་ཅན་དེ་དག་ཀྱང་ཆོས་རྣམས་ཀྱི་ཆོས་ཉིད་འདི་ཅི་འདྲ་བ་དེ་ཉིད་དང་ལྡན་ནོ། །</s>
  </p>
  <p id="345">
    <s id="345:1">བྱང་ཆུབ་སེམས་དཔའ་རྣམས་ནི་ལྡན་པའི་ཆོས་འདི་ལ་སློབ་ཅིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
  </p>
  <p id="346">
    <s id="346:1">དེ་ཅིའི་སླད་དུ་ཞེ་ན། </s>
    <s id="346:2">འཇམ་དཔལ་ཉོན་མོངས་པ་རྣམས་ནི་ཇི་ལྟར་མཆིས་པ་མ་ལགས་པ་ལ། ཀུན་བརྟགས་པ་ལས་འབྱུང་བར་དེ་ལྟར་ཀུན་བརྟགས་པ་ཡོངས་སུ་རྟོགས་ན་</s>
  </p>
  <p id="347">
    <s id="347:1">འགག་པར་འགྱུར་བས་གསོག་དང་འདྲ་བའི་སླད་དུའོ། །</s>
    <s id="347:2">འཇམ་དཔལ་ཇི་ལྟར་ཁྱོད་ཀྱིས་གསུངས་པའི་དོན་བདག་གིས་འཚལ་བ་ལྟར་ན། </s>
  </p>
  <p id="348">
    <s id="348:1">ཉོན་མོངས་པ་རྣམས་ནི་རང་བཞིན་མ་མཆིས་ཤིང་བྱུང་བ་མ་མཆིས་པས་སྤྲིན་གྱི་ཚོགས་དང་འདྲའོ། །</s>
  </p>
  <p id="349">
    <s id="349:1">ཉོན་མོངས་པ་རྣམས་ནི་སྐད་ཅིག་ལ་འཇིག་ཅིང་འཇུ་སྟེ་ཆུའི་ཆུ་བུར་དང་འདྲའོ། །</s>
  </p>
  <p id="350">
    <s id="350:1">ཉོན་མོངས་པ་རྣམས་ནི་ཤིན་ཏུ་མངོན་པར་གྲུབ་པ་མ་མཆིས་པ་སྟེ། </s>
  </p>
  <p id="351">
    <s id="351:1">རླུང་དང་འདྲའོ། །</s>
  </p>
  <p id="352">
    <s id="352:1">ཉོན་མོངས་པ་རྣམས་ནི་ཡུལ་ཐམས་ཅད་ལས་ཡང་དག་པར་འདས་པ་སྟེ། </s>
  </p>
  <p id="353">
    <s id="353:1">ནམ་མཁའི་རི་མོ་དང་འདྲའོ། །</s>
  </p>
  <p id="354">
    <s id="354:1">ཉོན་མོངས་པ་རྣམས་ནི་རིང་དུ་མི་གནས་པས་ཆུའི་རི་མོ་དང་འདྲའོ། །</s>
  </p>
  <p id="355">
    <s id="355:1">ཉོན་མོངས་པ་རྣམས་ནི་ཚུལ་བཞིན་མ་ལགས་པ་ཡིད་ལ་བགྱིད་པའི་འཇུག་པ་ལས་འབྱུང་བ་སྟེ། </s>
  </p>
  <p id="356">
    <s id="356:1">གནོད་སྦྱིན་དང་འབྱུང་པོ་འདྲའོ། །</s>
  </p>
  <p id="357">
    <s id="357:1">ཉོན་མོངས་པ་རྣམས་ནི་མ་མཆིས་པ་ལ་ཕྱིན་ཅི་ལོག་ཏུ་མཐོང་བ་ལས་བྱུང་བ་སྟེ། </s>
  </p>
  <p id="358">
    <s id="358:1">སྤྲིན་མར་དང་འདྲའོ། །</s>
  </p>
  <p id="359">
    <s id="359:1">ཉོན་མོངས་པ་རྣམས་ནི་ཀུན་བརྟགས་པ་ལས་བྱུང་བ་སྟེ། </s>
  </p>
  <p id="360">
    <s id="360:1">ཡང་དག་པ་མ་ལགས་པའོ། །</s>
  </p>
  <p id="361">
    <s id="361:1">ཉོན་མོངས་པ་རྣམས་ནི་ངར་འཛིན་པས་ལྷག་པར་ཆགས་པ་དང་འབྲེལ་བའོ། །</s>
  </p>
  <p id="362">
    <s id="362:1">ཉོན་མོངས་པ་རྣམས་ནི་བདག་གིར་འཛིན་པས་དངོས་པོར་ཡོངས་སུ་འཛིན་པའོ། །</s>
  </p>
  <p id="363">
    <s id="363:1">ཉོན་མོངས་པ་རྣམས་ནི་ལོག་པར་བསྐྱེད་པས་གློ་བུར་དུ་བྱུང་བའོ། །</s>
  </p>
  <p id="364">
    <s id="364:1">ཉོན་མོངས་པ་རྣམས་ནི་རྣམ་པར་རྟོག་པ་ལས་བྱུང་བས་མཚན་མའི་རྗེས་སུ་འབྲང་བ་དང་འདྲའོ། །</s>
  </p>
  <p id="365">
    <s id="365:1">ཉོན་མོངས་པ་རྣམས་ནི་ཁམས་སྣ་ཚོགས་ལ་མི་དཔྱོད་པའི་ཚུལ་གྱིས་བསྐྱེད་པ་སྟེ་སོ་སོར་མི་རྟོག་པའོ། །</s>
  </p>
  <p id="366">
    <s id="366:1">ཉོན་མོངས་པ་རྣམས་ནི་སེམས་དང་རྗེས་སུ་འཐུན་པས་བསྐྱེད་པ་སྟེ། </s>
  </p>
  <p id="367">
    <s id="367:1">ངེས་པར་མི་སེམས་པའོ། །</s>
  </p>
  <p id="368">
    <s id="368:1">ཉོན་མོངས་པ་རྣམས་<ref folio="F.225.a"/>ནི་བདག་དང་གཞན་ལ་མངོན་པར་ཞེན་པ་ལས་བྱུང་བ་སྟེ། </s>
  </p>
  <p id="369">
    <s id="369:1">ཡིད་ཆེས་པར་མི་བགྱི་བའོ། །</s>
  </p>
  <p id="370">
    <s id="370:1">ཉོན་མོངས་པ་རྣམས་ནི་ཕུང་པོ་དག་ལེན་པའོ། །</s>
  </p>
  <p id="371">
    <s id="371:1">ཉོན་མོངས་པ་རྣམས་ནི་ཁམས་རྣམས་ལ་རིལ་པོར་འཛིན་པའོ། །</s>
  </p>
  <p id="372">
    <s id="372:1">ཉོན་མོངས་པ་རྣམས་ནི་སྐྱེ་མཆེད་རྣམས་སོགས་པའོ། །</s>
  </p>
  <p id="373">
    <s id="373:1">ཉོན་མོངས་པ་རྣམས་ནི་མིང་དང་གཟུགས་ལ་རྣམ་པར་འབྱེད་པའོ། །</s>
  </p>
  <p id="374">
    <s id="374:1">ཉོན་མོངས་པ་རྣམས་ནི་ཚུལ་བཞིན་མ་ལགས་པ་ཡིད་ལ་བགྱིད་པ་དག་མི་རྟོགས་པའོ། །</s>
  </p>
  <p id="375">
    <s id="375:1">འཇམ་དཔལ་དེ་ལྟ་ལགས་མོད་ཀྱི་འོན་ཀྱང་ཉོན་མོངས་པ་རྣམས་ནི་བྱང་ཆུབ་ཀྱི་ཕུར་བུའི་གཞི་ལགས་སོ། །</s>
    <s id="375:2">དེ་ཅིའི་སླད་དུ་ཞེ་ན། </s>
  </p>
  <p id="376">
    <s id="376:1">བྱང་ཆུབ་ནི་གཡོ་བ་མ་མཆིས་པའི་སླད་དུའོ། །ཉོན་མོངས་པ་རྣམས་ནི་བྱང་ཆུབ་ཀྱི་ས་བོན་ཏེ། </s>
  </p>
  <p id="377">
    <s id="377:1">ཉོན་མོངས་པ་རྟོགས་པ་ཉིད་བྱང་ཆུབ་ལགས་སོ། །</s>
    <s id="377:2">ཉོན་མོངས་པ་རྣམས་ནི་བྱང་ཆུབ་རྡོ་རྗེའི་གཞི་ལགས་སོ། །</s>
    <s id="377:3">དེ་ཅིའི་སླད་དུ་ཞེ་ན། </s>
  </p>
  <p id="378">
    <s id="378:1">ཆོས་ཀྱི་དབྱིངས་དབྱེར་མ་མཆིས་པའི་ཚུལ་གྱིས་བྱང་ཆུབ་ནི་ཉོན་མོངས་པ་རྣམས་ཀྱིས་མི་ཕྱེད་པའི་སླད་དུའོ། །</s>
    <s id="378:2">འཇམ་དཔལ་ཉོན་མོངས་པ་རྣམས་མཐོང་བ་ནི་བྱང་ཆུབ་སྟེ། </s>
  </p>
  <p id="379">
    <s id="379:1">བྱང་ཆུབ་ནི་ཡུལ་ཐམས་ཅད་ཀྱི་རྗེས་སུ་སོང་བའོ། །</s>
  </p>
  <p id="380">
    <s id="380:1">འཇམ་དཔལ་ཇི་ལྟར་བྱང་ཆུབ་རྣམ་པར་གནས་པ་མ་མཆིས་པ་དེ་ལྟར་ཉོན་མོངས་པ་རྣམས་ཀྱང་རྣམ་པར་གནས་པ་མ་མཆིས་པ་སྟེ། </s>
  </p>
  <p id="381">
    <s id="381:1">སྐྱེས་ནས་འཇིག་ཅིང་འཇུ་བས་མི་གནས་པའོ། །</s>
  </p>
  <p id="382">
    <s id="382:1">འཇམ་དཔལ་ཉོན་མོངས་པ་རྣམས་ནི་སེམས་ཀྱི་རང་བཞིན་ལགས་སོ། །</s>
    <s id="382:2">དེ་ཅིའི་སླད་དུ་ཞེ་ན། </s>
  </p>
  <p id="383">
    <s id="383:1">འཇམ་དཔལ་སེམས་འདི་ནི་ཆགས་པའམ། སྡང་བའམ། རྨོངས་པ་ཞེས་སེམས་ཀྱི་རང་བཞིན་བསྟན་པར་མི་ནུས་ཏེ། </s>
  </p>
  <p id="384">
    <s id="384:1">འཇམ་དཔལ་ཇི་ལྟར་སེམས་བསྟན་པར་མི་ནུས་པ་དེ་བཞིན་དུ་ཉོན་མོངས་པ་རྣམས་ཀྱང་ཡུལ་ན་གནས་པའམ། ཕྱོགས་ན་</s>
  </p>
  <p id="385">
    <s id="385:1">གནས་པ་ཞེས་ཉོན་མོངས་པའི་རང་བཞིན་བསྟན་པར་མི་ནུས་པའི་སླད་དུའོ། །</s>
    <s id="385:2">འཇམ་དཔལ་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟ་ཇི་ལྟར་ཉོན་མོངས་པ་དེ་དག་རབ་ཏུ་རྟོགས་པ་དེ་ལྟ་དེ་ལྟར་དེ་འདོད་ཆགས་ལ་སྤྱོད་པའི་སེམས་ཅན་རྣམས་ཡོངས་སུ་སྨིན་པར་བགྱི་བ་ལ་སྐྱོ་བར་མི་འགྱུར་རོ། །</s>
  </p>
  <p id="386">
    <s id="386:1">ཞེ་སྡང་ལ་སྤྱོད་པ་རྣམས་ལ་མ་ལགས། གཏི་མུག་ལ་སྤྱོད་པ་རྣམས་ལ་མ་ལགས་ཏེ། </s>
  </p>
  <p id="387">
    <s id="387:1">ཆ་མཉམ་པ་ལ་སྤྱོད་པའི་སེམས་ཅན་རྣམས་ཡོངས་སུ་སྨིན་པར་བགྱི་བ་ལ་སྐྱོ་བར་མི་འགྱུར་རོ། །</s>
  </p>
  <p id="388">
    <s id="388:1">འཇམ་དཔལ་ད་ལྟར་བདག་གི་འདོད་ཆགས་ཇི་ལྟ་བ་དེ་བཞིན་<ref folio="F.225.b"/>དུ་འདོད་ཆགས་ལ་སྤྱོད་པ་ཐམས་ཅད་ཀྱི་འདོད་ཆགས་ལ་བལྟ་བར་བགྱིའོ། །</s>
  </p>
  <p id="389">
    <s id="389:1">འཇམ་དཔལ་ད་ལྟར་བདག་གི་ཞེ་སྡང་ཇི་ལྟ་བ་དེ་བཞིན་དུ་ཞེ་སྡང་ལ་སྤྱོད་པ་ཐམས་ཅད་ཀྱི་ཞེ་སྡང་ལ་བལྟ་བར་བགྱིའོ། །</s>
  </p>
  <p id="390">
    <s id="390:1">འཇམ་དཔལ་ད་ལྟར་བདག་གི་གཏི་མུག་ཇི་ལྟ་བ་དེ་བཞིན་དུ་གཏི་མུག་ལ་སྤྱོད་པ་ཐམས་ཅད་ཀྱི་གཏི་མུག་ལ་བལྟ་བར་བགྱིའོ། །</s>
  </p>
  <p id="391">
    <s id="391:1">འཇམ་དཔལ་ད་ལྟར་བདག་གི་ཉོན་མོངས་པ་ཐམས་ཅད་ཇི་ལྟ་བ་དེ་བཞིན་དུ་ཉོན་མོངས་པ་ཐམས་ཅད་ལ་སྤྱོད་པའི་སེམས་ཅན་ཐམས་ཅད་ཀྱི་ཉོན་མོངས་པ་ལ་བལྟ་བར་བགྱིའོ། །</s>
  </p>
  <p id="392">
    <s id="392:1">འཇམ་དཔལ་འདི་ལྟ་སྟེ་དཔེར་ན། མེ་ནི་རྩྭ་དང་ཤིང་ཐམས་ཅད་ཀྱིས་འཇིགས་པ་མ་མཆིས་པའོ། །</s>
  </p>
  <p id="393">
    <s id="393:1">འཇམ་དཔལ་དེ་བཞིན་དུ་འཕགས་པའི་ཤེས་རབ་ཀྱི་མེ་ཡང་ཉོན་མོངས་པའི་རྩྭ་དང་ཤིང་ཐམས་ཅད་ཀྱིས་འཇིགས་པ་མ་མཆིས་པའོ། །</s>
  </p>
  <p id="394">
    <s id="394:1">འཇམ་དཔལ་འདི་ལྟ་སྟེ་དཔེར་ན། ཉི་མའི་དཀྱིལ་འཁོར་ནི་མུན་པ་མུན་ནག་ཐམས་ཅད་དང་ལྷན་ཅིག་མི་གནས་སོ། །</s>
  </p>
  <p id="395">
    <s id="395:1">འཇམ་དཔལ་དེ་བཞིན་དུ་འཕགས་པའི་ཤེས་རབ་ཀྱང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །</s>
  </p>
  <p id="396">
    <s id="396:1">འཇམ་དཔལ་འདི་ལྟ་སྟེ་དཔེར་ན། རླུང་མར་ནི་ཤིང་ལྗོན་པ་དང་རི་ཐམས་ཅད་ལ་མི་ཆགས་སོ། །</s>
  </p>
  <p id="397">
    <s id="397:1">འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པའི་ཡུལ་ཐམས་ཅད་ལ་མི་ཆགས་སོ། །</s>
  </p>
  <p id="398">
    <s id="398:1">འཇམ་དཔལ་འདི་ལྟ་སྟེ་དཔེར་ན། ནམ་མཁའི་ཁམས་ནི་སྲེག་པའི་བསྐལ་པ་ཐམས་ཅད་ཀྱིས་ཚིག་པར་མི་འགྱུར་རོ། །</s>
  </p>
  <p id="399">
    <s id="399:1">འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པའི་སྲེག་པའི་བསྐལ་པ་ཐམས་ཅད་ཀྱིས་ཚིག་པར་མི་འགྱུར་རོ། །</s>
  </p>
  <p id="400">
    <s id="400:1">འཇམ་དཔལ་འདི་ལྟ་སྟེ་དཔེར་ན། ནམ་མཁའ་ནི་རྡུལ་དང་ན་བུན་དང་། སྤྲིན་ཐམས་ཅད་དང་ལྷན་ཅིག་མི་གནས་སོ། །</s>
  </p>
  <p id="401">
    <s id="401:1">འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །</s>
  </p>
  <p id="402">
    <s id="402:1">འཇམ་དཔལ་འདི་ལྟ་སྟེ་དཔེར་ན། ནམ་མཁའ་ནི་ས་དང་ལྷན་ཅིག་མི་གནས་སོ། །</s>
  </p>
  <p id="403">
    <s id="403:1">འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །</s>
  </p>
  <p id="404">
    <s id="404:1">འཇམ་དཔལ་འདི་ལྟ་སྟེ་དཔེར་ན། ཁབ་ལོང་ནི་ལྕགས་དང་ལྷན་ཅིག་མི་གནས་སོ། །</s>
  </p>
  <p id="405">
    <s id="405:1"><ref folio="F.226.a"/>འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པ་ཐམས་ཅད་དང་ལྷན་ཅིག་མི་གནས་སོ། །</s>
  </p>
  <p id="406">
    <s id="406:1">འཇམ་དཔལ་འདི་ལྟ་སྟེ་དཔེར་ན། རི་ཁོར་ཡུག་ནི་རླུང་ཐམས་ཅད་ཀྱིས་བསྐྱོད་པར་མི་ནུས་སོ། །</s>
  </p>
  <p id="407">
    <s id="407:1">འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པ་ཐམས་ཅད་ཀྱིས་བསྐྱོད་པར་མི་ནུས་སོ། །</s>
  </p>
  <p id="408">
    <s id="408:1">འཇམ་དཔལ་འདི་ལྟ་སྟེ་དཔེར་ན། དུད་འགྲོའི་སྐྱེ་གནས་སུ་སོང་བ་བྱ་ངང་པ་ཞེས་བགྱི་བ་ནི་འོ་མ་དང་ཆབ་བསྲེས་པ་ལས་འོ་མ་ཉིད་ནི་འཚལ་གྱི་ཆབ་ནི་མ་ལགས་སོ། །</s>
    <s id="408:2">འཇམ་དཔལ་དེ་བཞིན་དུ་འཕགས་པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་འཕགས་པའི་ཤེས་རབ་དང་ཉོན་མོངས་པའི་འདྲེས་པ་དག་ལས་ཤེས་རབ་ཉིད་ནི་ལེན་གྱི་ཉོན་མོངས་པ་ནི་མ་ལགས་སོ། །</s>
    <s id="408:3">འཇམ་དཔལ་འདི་ལྟ་སྟེ་དཔེར་ན། </s>
  </p>
  <p id="409">
    <s id="409:1">བྱང་གི་སྒྲ་མི་སྙན་གྱི་གླིང་ན་ཉེ་དུར་འབྲེལ་བའི་བུད་མེད་རྣམས་ལ་ཤིང་གི་ཡལ་ག་འདུད་པར་མི་བགྱིད་དོ། །</s>
  </p>
  <p id="410">
    <s id="410:1">འཇམ་དཔལ་དེ་བཞིན་དུ་དབང་པོ་ཡོངས་སུ་མ་སྨིན་པའི་སེམས་ཅན་རྣམས་ལ་བྱང་ཆུབ་སེམས་དཔའི་སྤྱོད་པ་དང་། འཕགས་པའི་ཤེས་རབ་དང་ཡེ་ཤེས་འདུད་པར་མི་བགྱིད་དོ། །</s>
  </p>
  <p id="411">
    <s id="411:1">འཇམ་དཔལ་ད་ལྟར་བདག་ནི་ཉོན་མོངས་པ་རྣམས་ཀྱིས་འཇིགས་པའམ། སྐྲག་པ་ཅི་ཡང་མ་མཆིས་སོ། །</s>
  </p>
  <p id="412">
    <s id="412:1">དེ་ཅིའི་སླད་དུ་ཞེ་ན། </s>
    <s id="412:2">འཇམ་དཔལ་བདག་གིས་ཆོས་ཐམས་ཅད་ཀྱི་རང་བཞིན་དབེན་པར་རྟོགས་པའི་སླད་དུའོ། །</s>
    <s id="412:3">འཇམ་དཔལ་བྱང་ཆུབ་སེམས་དཔའ་རྣམས་ནི་འཇིགས་པ་མ་མཆིས་པའི་གོ་ཆ་བགོས་པ་སྟེ། </s>
  </p>
  <p id="413">
    <s id="413:1">འཇམ་དཔལ་འདི་ལྟ་སྟེ་དཔེར་ན། གང་དགྲས་འཇིགས་པ་དེ་ནི་དཔའ་བོ་ཞེས་མི་བགྱིའོ། །</s>
  </p>
  <p id="414">
    <s id="414:1">འཇམ་དཔལ་དེ་བཞིན་དུ་གང་ཉོན་མོངས་པ་རྣམས་ཀྱིས་འཇིགས་པ་དེ་ཡང་བྱང་ཆུབ་སེམས་དཔའ་ཞེས་མི་བགྱིའོ། །</s>
  </p>
  <p id="415">
    <s id="415:1">འཇམ་དཔལ་འདི་ལྟ་སྟེ་དཔེར་ན། གང་དགྲས་བཅོམ་པ་དེ་ནི་དཔའ་བོ་ཞེས་མི་བགྱིའོ། །</s>
  </p>
  <p id="416">
    <s id="416:1">འཇམ་དཔལ་དེ་བཞིན་དུ་གང་ཉོན་མོངས་པ་རྣམས་ཀྱིས་བཅོམ་པ་དེ་ཡང་བྱང་ཆུབ་སེམས་དཔའ་ཞེས་མི་བགྱིའོ། །</s>
  </p>
  <p id="417">
    <s id="417:1">འཇམ་དཔལ་འདི་ལྟ་སྟེ་དཔེར་ན། ནོར་བུ་རིན་པོ་ཆེ་ཆུ་འདང་ཞེས་བགྱི་བ་ཆབ་ཀྱི་ནང་དུ་སྩལ་ན་</s>
  </p>
  <p id="418">
    <s id="418:1">གཤེར་བར་ཡང་མི་འགྱུར་ཞིང་ཆབ་ཀྱི་དྲི་མས་ཀྱང་མི་གོས་ལ། ཆབ་ཀྱི་རྙོག་པ་ཐམས་ཅད་ཀྱང་རབ་ཏུ་དང་བར་བགྱིད་དོ། །</s>
  </p>
  <p id="419">
    <s id="419:1">འཇམ་དཔལ་དེ་བཞིན་དུ་འཕགས་<ref folio="F.226.b"/>པའི་ཤེས་རབ་ལ་སྤྱོད་པའི་བྱང་ཆུབ་སེམས་དཔའ་ཡང་ཉོན་མོངས་པའི་ནང་ན་གནས་ཀྱང་ཉོན་མོངས་པས་གཤེར་བར་ཡང་མི་འགྱུར་ཞིང་ཉོན་མོངས་པའི་དྲི་མས་ཀྱང་མི་གོས་ལ། ཉོན་མོངས་པའི་རྙོག་པ་ཐམས་ཅད་ཀྱང་རབ་ཏུ་ཞི་བར་བགྱིད་དོ། །</s>
  </p>
  <p id="420">
    <s id="420:1">དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་གྱིས་བསྟན་པ་འདི་བཤད་ནས་</s>
    <s id="420:2">ཡང་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="421">
    <s id="421:1">འཇམ་དཔལ་ཇི་ལྟར་ན་བྱང་ཆུབ་སེམས་དཔའ་ཉོན་མོངས་པ་མ་མཆིས་པ་ལགས། </s>
    <s id="421:2">འཇམ་དཔལ་གྱིས་སྨྲས་པ། སྲིང་མོ་བྱང་ཆུབ་སེམས་དཔའ་གང་གིས་ཉོན་མོངས་པ་སྐྱེ་བའམ་འགག་པར་མཐོང་ན། </s>
  </p>
  <p id="422">
    <s id="422:1">བྱང་ཆུབ་སེམས་དཔའ་དེ་ནི་ཉོན་མོངས་པ་ཐམས་ཅད་མེད་པ་ཞེས་མི་བྱའོ། །</s>
  </p>
  <p id="423">
    <s id="423:1">སྲིང་མོ་འདི་ལྟ་སྟེ་དཔེར་ན། འབྲུ་མར་གྱི་སྒྲོན་མ་ལ་མུན་པ་མུན་ནག་སྣང་ན་འབྲུ་མར་གྱི་སྒྲོན་མ་ཞེས་མི་བྱའོ། །</s>
  </p>
  <p id="424">
    <s id="424:1">སྲིང་མོ་དེ་བཞིན་དུ་བྱང་ཆུབ་སེམས་དཔའ་གང་གིས་ཉོན་མོངས་པ་སྐྱེ་བའམ་འགག་པར་མཐོང་ན། </s>
  </p>
  <p id="425">
    <s id="425:1">བྱང་ཆུབ་སེམས་དཔའ་དེ་ནི་ཉོན་མོངས་པ་མེད་པ་ཞེས་མི་བྱའོ། །</s>
  </p>
  <p id="426">
    <s id="426:1">སྲིང་མོ་</s>
    <s id="426:2">ཉོན་མོངས་པ་མེད་པ་ཞེས་བྱ་བ་ནི་སུ་གང་དུ་ཀུན་ནས་ཉོན་མོངས་པ་ཡང་མི་མཐོང་། </s>
  </p>
  <p id="427">
    <s id="427:1">རྣམ་པར་བྱང་བ་ཡང་མི་མཐོང་སྟེ། </s>
  </p>
  <p id="428">
    <s id="428:1">མཐོང་བ་དང་། མི་མཐོང་བ་དང་། སེམས་དང་ཡིད་དང་། རྣམ་པར་རིག་པ་དང་བྲལ་བ་ནི་ཉོན་མོངས་པ་མེད་པའོ། །</s>
  </p>
  <p id="429">
    <s id="429:1">སྲིང་མོ་གང་དང་གང་དུ་སེམས་དང་ཡིད་དང་། རྣམ་པར་རིག་པ་འཇུག་ན། </s>
  </p>
  <p id="430">
    <s id="430:1">ཐ་ན་མྱ་ངན་ལས་འདས་པར་སེམས་པ་ཡང་རུང་སྟེ། </s>
  </p>
  <p id="431">
    <s id="431:1">དེ་ཐམས་ཅད་ནི་ཉོན་མོངས་པའོ། །</s>
  </p>
  <p id="432">
    <s id="432:1">དེ་ཅིའི་ཕྱིར་ཞེ་ན། </s>
    <s id="432:2">ཉོན་མོངས་པ་མེད་པ་ལ་ནི་སེམས་སམ་སེམས་ལ་འཇུག་པ་མེད་པའི་ཕྱིར་ཏེ། </s>
  </p>
  <p id="433">
    <s id="433:1">གང་གིས་དགེ་བའམ་མི་དགེ་བའི་དམིགས་པ་ལ་སེམས་འཇུག་པ་དེ་དག་ཐམས་ཅད་ནི་མངོན་པར་འདུ་བྱེད་པའོ། །</s>
  </p>
  <p id="434">
    <s id="434:1">གང་མངོན་པར་འདུ་བྱེད་པ་དེ་ནི་འཁོར་བའོ། །</s>
  </p>
  <p id="435">
    <s id="435:1">གང་འཁོར་བ་དེ་ནི་འདུ་བྱེད་དོ། །</s>
  </p>
  <p id="436">
    <s id="436:1">འདུ་བྱེད་ཐམས་ཅད་ནི་འཁོར་བ་སྟེ། </s>
  </p>
  <p id="437">
    <s id="437:1">སྲིང་མོ་དེ་དག་ནི་ཉོན་མོངས་པ་ཡིན་ནོ། །</s>
  </p>
  <p id="438">
    <s id="438:1">སྲིང་མོ་ཉོན་མོངས་པ་ཞེས་བྱ་བ་དེ་ནི་སྦྱོར་བ་སྟེ། </s>
  </p>
  <p id="439">
    <s id="439:1">མིག་དང་གཟུགས་སུ་སྦྱོར་བ་ནི་ཉོན་མོངས་པའོ། །</s>
  </p>
  <p id="440">
    <s id="440:1">དེ་བཞིན་དུ་རྣ་བ་དང་། སྒྲ་དང་། སྣ་དང་། དྲི་དང་། ལྕེ་དང་། རོ་དང་། ལུས་དང་། རེག་བྱ་དང་། ཡིད་དང་། ཆོས་སུ་སྦྱོར་བ་ནི་ཉོན་མོངས་པའོ། །</s>
  </p>
  <p id="441">
    <s id="441:1">ཚུལ་ཁྲིམས་ལ་སྦྱོར་བ་ནི་ཉོན་མོངས་པའོ། །</s>
  </p>
  <p id="442">
    <s id="442:1">ཏིང་ངེ་<ref folio="F.227.a"/>འཛིན་ལ་སྦྱོར་བ་ནི་ཉོན་མོངས་པའོ། །</s>
  </p>
  <p id="443">
    <s id="443:1">ཤེས་རབ་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བ་ལ་སྦྱོར་བ་ནི་ཉོན་མོངས་པའོ། །</s>
  </p>
  <p id="444">
    <s id="444:1">རབ་ཏུ་དབེན་པ་ལ་སྦྱོར་བར་སེམས་པ་ནི་ཉོན་མོངས་པའོ། །</s>
  </p>
  <p id="445">
    <s id="445:1">སྲིང་མོ་ཉོན་མོངས་པ་མེད་པ་ཞེས་བྱ་བ་དེ་ནི་རྒྱུ་བ་མེད་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="446">
    <s id="446:1">དེ་ནི་སྤྲོས་པ་མེད་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="447">
    <s id="447:1">དེ་ནི་རྩོལ་བ་མེད་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="448">
    <s id="448:1">ཀུན་དུ་འབྱུང་བ་མེད་པ་ཞེས་བྱ་བའི་ཚིག་བླ་དགས་ཏེ། </s>
  </p>
  <p id="449">
    <s id="449:1">སྲིང་མོ་གྲངས་དང་གྲངས་མེད་པ་དང་བྲལ་བ་ནི་ཉོན་མོངས་པ་མེད་པ་ཉིད་དོ། །</s>
  </p>
  <p id="450">
    <s id="450:1">སྲིང་མོ་གཞན་ཡང་བྱང་ཆུབ་སེམས་དཔའ་གང་བདག་ལ་ཡང་ཉོན་མོངས་པ་མེད་ལ། གཞན་དག་ཉོན་མོངས་པ་ལས། རབ་ཏུ་ཐར་བ་ལ་ཡང་ཤིན་དུ་བརྩོན་པ་དེ་ནི་ཉོན་མོངས་པ་མེད་པའོ་ཞེས་དེ་བཞིན་གཤེགས་པས་གསུངས་ཏེ</s>
  </p>
  <p id="451">
    <s id="451:1">གཞན་དག་ཉོན་མོངས་པ་ལས་རབ་ཏུ་ཐར་བར་བྱེད་པ་ནི་བྱང་ཆུབ་སེམས་དཔའི་བརྩོན་འགྲུས་ཡང་དག་ཕུལ་ལོ། །</s>
  </p>
  <p id="452">
    <s id="452:1">བུ་མོས་སྨྲས་པ། འཇམ་དཔལ་བྱང་ཆུབ་སེམས་དཔའི་བརྩོན་འགྲུས་ཡང་དག་ཕུལ་གང་ལགས། </s>
    <s id="452:2">འཇམ་དཔལ་གྱིས་སྨྲས་པ། </s>
    <s id="452:3">སྟོང་པ་ཉིད་ལ་སོ་སོར་རྟོག་པའི་རྗེས་སུ་འཇུག་ཅིང་ལྟ་བ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། </s>
    <s id="452:4">མཚན་མ་མེད་པ་ལ་སོ་སོར་རྟོག་པའི་རྗེས་སུ་འཇུག་ཅིང་མཚན་མ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། </s>
    <s id="452:5">སྨོན་པ་མེད་པ་ལ་སོ་སོར་རྟོག་པའི་རྗེས་སུ་འཇུག་ཅིང་སྨོན་པ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། </s>
    <s id="452:6">མངོན་པར་འདུ་བྱེད་པ་མེད་པ་ལ་སོ་སོར་རྟོག་པའི་རྗེས་སུ་འཇུག་ཅིང་མངོན་པར་འདུ་བྱེད་པ་ལ་སྤྱོད་པའི་སེམས་ཅན་རྣམས་ལ་སྙིང་རྗེ་བ་དང་། </s>
    <s id="452:7">སྐྱེ་བ་མེད་ཅིང་འཆི་འཕོ་བ་མེད་པ་ལ་སོ་སོར་རྟོག་པའི་རྗེས་སུ་འཇུག་ཅིང་རྒ་བ་དང་ཤི་བར་འདུ་ཤེས་པའི་སེམས་ཅན་རྣམས་ལ་སྙིང་རྗེ་བ་དང་། </s>
    <s id="452:8">སྐྱེ་བ་མེད་པ་ལ་སོ་སོར་རྟོག་པའི་རྗེས་སུ་འཇུག་ཅིང་སྐྱེ་བ་དང་འཇིག་པར་འདུ་ཤེས་པའི་སེམས་ཅན་རྣམས་ལ་སྙིང་རྗེ་བ་དང་། </s>
    <s id="452:9">ཉན་ཐོས་སུ་ངེས་པ་ལ་སོ་སོར་རྟོག་པའི་རྗེས་སུ་འཇུག་ཅིང་ཉན་ཐོས་ཀྱི་འབྲས་བུ་ཐོབ་པ་ལས་ལྡོག་པ་དང་། </s>
    <s id="452:10">རང་སངས་རྒྱས་སུ་ངེས་པ་ལ་སོ་སོར་རྟོག་པའི་རྗེས་སུ་འཇུག་ཅིང་རང་སངས་རྒྱས་ཀྱི་འབྲས་བུ་ཐོབ་པ་ལས་ལྡོག་པ་དང་། </s>
    <s id="452:11">བྱང་ཆུབ་སེམས་དཔའི་སྐྱོན་མེད་པ་ལ་འཇུག་པ་<ref folio="F.227.b"/>སོ་སོར་རྟོག་པའི་རྗེས་སུ་འཇུག་ཅིང་སེམས་ཅན་ཐམས་ཅད་ལ་ཡང་སྙིང་རྗེ་བ་སྟེ། </s>
  </p>
  <p id="453">
    <s id="453:1">སྲིང་མོ་འདི་ནི་བྱང་ཆུབ་སེམས་དཔའི་བརྩོན་འགྲུས་ཡང་དག་ཕུལ་ལོ། །</s>
  </p>
  <p id="454">
    <s id="454:1">སྲིང་མོ་འདི་ལྟ་སྟེ་དཔེར་ན། རྒྱ་མཚོ་ཆེན་པོར་འཇུག་པ་ནི་སླའི། རིན་པོ་ཆེ་ཆེན་པོ་དག་ཐོགས་ཏེ་ལྡོག་པར་ནི་དཀའོ། །</s>
  </p>
  <p id="455">
    <s id="455:1">སྲིང་མོ་དེ་བཞིན་དུ་སྟོང་པ་ཉིད་ལ་སོ་སོར་རྟོག་པ་ནི་སླའི། ཐབས་ལ་མཁས་པ་དང་བྲལ་བས་ལྡོག་པར་ནི་དཀའོ། །</s>
  </p>
  <p id="456">
    <s id="456:1">མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུ་བྱེད་པ་མེད་པ་དང་། སྐྱེ་བ་མེད་པ་དང་། འབྱུང་བ་མེད་པ་དང་། ཉན་ཐོས་ཀྱི་སྐྱོན་མེད་པ་དང་། རང་སངས་རྒྱས་ཀྱི་སྐྱོན་མེད་པ་ལ་ཡང་སོ་སོར་བརྟག་པར་ནི་སླའི། ཐབས་ལ་མཁས་པ་དང་བྲལ་བས་ལྡོག་པར་ནི་དཀའོ། །</s>
  </p>
  <p id="457">
    <s id="457:1">སྲིང་མོ་འདི་ལྟ་སྟེ་དཔེར་ན། གཡུལ་ངོ་ཆེན་པོར་འཇུག་པར་ནི་སླའི། མ་སྨས་མ་ཉམས་པར་རྒལ་བར་ནི་དཀའོ། །</s>
  </p>
  <p id="458">
    <s id="458:1">སྲིང་མོ་དེ་བཞིན་དུ་རྣམ་པར་ཐར་པའི་སྒོ་གསུམ་དུ་ཡང་འཇུག་པར་ནི་སླའི། ཐབས་ལ་མཁས་པ་དང་བྲལ་བས་ལྡོག་པར་ནི་དཀའོ། །</s>
  </p>
  <p id="459">
    <s id="459:1">བུ་མོས་སྨྲས་པ། འཇམ་དཔལ་ཐབས་ཞེས་བགྱི་བ་ཇི་ལྟ་བུ་ལགས། </s>
    <s id="459:2">འཇམ་དཔལ་གྱིས་སྨྲས་པ། </s>
    <s id="459:3">སྲིང་མོ་ཐབས་ཞེས་བྱ་བ་ནི་གང་ཕྱོགས་གཉིས་མི་སྤོང་བ་སྟེ། </s>
  </p>
  <p id="460">
    <s id="460:1">འདི་ལྟར་འཁོར་བའི་ཕྱོགས་དང་། མྱ་ངན་ལས་འདས་པའི་ཕྱོགས་སོ། །</s>
  </p>
  <p id="461">
    <s id="461:1">སྲིང་མོ་ཐབས་ཞེས་བྱ་བ་ནི་གང་སྒོ་གཉིས་སྟོན་པར་བྱེད་པ་སྟེ། </s>
  </p>
  <p id="462">
    <s id="462:1">འཁོར་བའི་སྒོ་དང་། མྱ་ངན་ལས་འདས་པའི་སྒོ་དང་། </s>
    <s id="462:2">སྟོང་པ་ཉིད་ཀྱི་སྒོ་དང་། ལྟ་བ་ལས་རབ་ཏུ་ཐར་བའི་སྒོ་དང་། </s>
    <s id="462:3">མཚན་མ་མེད་པའི་སྒོ་དང་། མཚན་མ་ལས་རྣམ་པར་ཐར་པའི་སྒོ་དང་། </s>
    <s id="462:4">སྨོན་པ་མེད་པའི་སྒོ་དང་། བསམས་བཞིན་དུ་སྐྱེ་བའི་སྒོ་དང་། </s>
    <s id="462:5">མངོན་པར་འདུ་བྱེད་པ་མེད་པའི་སྒོ་དང་། དགེ་བ་མངོན་པར་འདུ་བྱ་བའི་སྒོ་དང་། </s>
    <s id="462:6">སྐྱེ་བ་མེད་པའི་སྒོ་དང་། སྐྱེ་བ་ཀུན་དུ་སྟོན་པའི་སྒོ་དང་། </s>
    <s id="462:7">འབྱུང་བ་མེད་པའི་སྒོ་དང་། ཕུང་པོ་དང་། ཁམས་དང་། སྐྱེ་མཆེད་ཀྱི་སྒོ་དང་། </s>
    <s id="462:8">སྐྱེ་བ་མེད་ཅིང་འགག་པ་མེད་པའི་སྒོ་དང་། སྐྱེ་བ་དང་འབྱུང་བའི་སྒོ་དང་། </s>
    <s id="462:9">དབེན་པའི་སྒོ་དང་། སེམས་ཅན་ཡོངས་སུ་སྨིན་པར་བྱ་བའི་སྒོ་དང་། </s>
    <s id="462:10">ཆོས་ཀྱི་དབྱིངས་ཀྱི་སྒོ་དང་། ཆོས་ཐམས་ཅད་སོ་སོར་སྲུང་བའི་སྒོ་དང་། </s>
    <s id="462:11">ཉན་ཐོས་ཀྱི་ཐེག་པའི་སྒོ་དང་། བྱང་ཆུབ་སེམས་དཔའི་ལྷག་པའི་བསམ་<ref folio="F.228.a"/>པའི་སྒོ་དང་། </s>
    <s id="462:12">རང་བྱང་ཆུབ་ཀྱི་སྒོ་དང་། སངས་རྒྱས་ཀྱི་ཆོས་མི་བརྗེད་པའི་སྒོ་སྟེ། </s>
  </p>
  <p id="463">
    <s id="463:1">སྲིང་མོ་བྱང་ཆུབ་སེམས་དཔའ་གང་སྒོ་གཉིས་ཉེ་བར་སྟོན་ཀྱང་། སྒོ་ཐམས་ཅད་ལ་ཡང་ཆགས་པ་མེད་པ་དེ་ནི་ཐབས་ལ་མཁས་པ་ཞེས་བྱའོ། །</s>
  </p>
  <p id="464">
    <s id="464:1">དེ་བཞིན་དུ་འདོད་ཆགས་ཀྱི་སྒོ་དང་། འདོད་ཆགས་དང་བྲལ་བའི་སྒོ་དང་། ཞེ་སྡང་གི་སྒོ་དང་། ཞེ་སྡང་དང་བྲལ་བའི་སྒོ་དང་། གཏི་མུག་གི་སྒོ་དང་། གཏི་མུག་དང་བྲལ་བའི་སྒོ་དང་། ཉོན་མོངས་པའི་སྒོ་དང་། ཉོན་མོངས་པ་དང་བྲལ་བའི་སྒོ་དང་། འགྲོ་བ་ཐམས་ཅད་ཀྱི་སྒོ་དང་། འགྲོ་བ་མེད་པའི་སྒོ་སྟེ། </s>
  </p>
  <p id="465">
    <s id="465:1">སྲིང་མོ་འདི་ནི་བྱང་ཆུབ་སེམས་དཔའི་ཐབས་ལ་མཁས་པའོ། །</s>
  </p>
  <p id="466">
    <s id="466:1">བྱིས་པ་སོ་སོའི་སྐྱེ་བོ་ཐམས་ཅད་ཀྱི་སྤྱོད་པའི་སྒོ་དང་། སློབ་པ་དང་། མི་སློབ་པ་དང་། ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའི་སྤྱོད་པའི་སྒོ་གང་ཡིན་པ་དེ་གཉིས་ཤེས་པ་གང་ཡིན་པ་འདི་ནི་བྱང་ཆུབ་སེམས་དཔའི་ཐབས་ལ་མཁས་པ་ཞེས་བྱའོ།། །།</s>
  </p>
  <p id="467">
    <s id="467:1">བམ་པོ་གཉིས་པ་སྟེ་ཐ་མ། </s>
    <s id="467:2">ཡང་དེའི་ཚེ་ན་བཅོམ་ལྡན་འདས་བྱ་རྒོད་ཀྱི་ཕུང་པོའི་རིའི་ངོས་ཀྱི་སྨན་ལྗོངས་ཞིག་ན་ཞབས་འབྲིང་བྱེད་པའི་དགེ་སྦྱོང་ཚེ་དང་ལྡན་པ་ཀུན་དགའ་བོ་དང་ཐབས་ཅིག་ཏུ་རིང་དུ་འཆགས་པས་འཆག་ཅིང་བཞུགས་སོ། །</s>
  </p>
  <p id="468">
    <s id="468:1">དེར་བཞུགས་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་འཇམ་དཔལ་ཁྱོད་ཀྱིས་བྱང་ཆུབ་སེམས་དཔའི་བརྩོན་འགྲུས་ཡང་དག་ཕུལ་དང་ཐབས་ལ་མཁས་པ་ཇི་སྐད་བསྟན་པ་དེ་ནི་དེ་བཞིན་ཏེ། </s>
  </p>
  <p id="469">
    <s id="469:1">ལེགས་སོ་ལེགས་སོ་ཞེས་བྱ་བ་བྱིན་པ་དང་། </s>
    <s id="469:2">ལེགས་སོ་ཞེས་བྱ་བའི་སྒྲ་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དབྱངས་ཀྱིས་གོ་བར་གྱུར་ཅིང་། ལེགས་སོ་ཞེས་བྱ་བའི་སྒྲ་དེ་ཉིད་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་རབ་ཏུ་གཡོས་པར་ཡང་གྱུར་ནས་</s>
  </p>
  <p id="470">
    <s id="470:1">ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་རྣམས་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་མང་པོ་དག་ལེགས་སོ་ཞེས་བྱ་བའི་སྒྲ་དེས་བསྐུལ་ནས་</s>
  </p>
  <p id="471">
    <s id="471:1">བཅོམ་ལྡན་འདས་ག་ལ་བ་དེར་དོང་སྟེ་</s>
  </p>
  <p id="472">
    <s id="472:1">ཕྱིན་ནས</s>
  </p>
  <p id="473">
    <s id="473:1">བཅོམ་ལྡན་འདས་ཀྱི་ཞབས་ལ་མགོ་<ref folio="F.228.b"/>བོས་ཕྱག་འཚལ་ཏེ། </s>
  </p>
  <p id="474">
    <s id="474:1">ཕྱོགས་གཅིག་ཏུ་འཁོད་དོ། །</s>
  </p>
  <p id="475">
    <s id="475:1">ཕྱོགས་གཅིག་ཏུ་འཁོད་ནས་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="476">
    <s id="476:1">བཅོམ་ལྡན་འདས་ལེགས་སོ་ཞེས་བགྱི་བའི་སྒྲ་གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དབྱངས་ཀྱིས་གོ་བར་མཛད་པ་དེ་བཅོམ་ལྡན་འདས་ཀྱིས་སུ་ལ་སྩལ། </s>
  </p>
  <p id="477">
    <s id="477:1">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="477:2">ལྷའི་བུ་དག་དེ་ནི་འཇམ་དཔལ་གཞོན་ནུར་གྱུར་པ་ལའོ། །</s>
  </p>
  <p id="478">
    <s id="478:1">ལྷའི་བུ་རྣམས་ཀྱིས་གསོལ་པ། </s>
    <s id="478:2">བཅོམ་ལྡན་འདས་འཇམ་དཔལ་གཞོན་ནུར་གྱུར་པ་དེ་ད་ལྟར་གང་ན་མཆིས། </s>
  </p>
  <p id="479">
    <s id="479:1">བཅོམ་ལྡན་འདས་ཀྱིས་བཀའ་སྩལ་པ། ལྷའི་བུ་དག་འཇམ་དཔལ་གཞོན་ནུར་གྱུར་པ་ནི་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་ཤར་ཕྱོགས་ཀྱི་སྒོ་ན། </s>
  </p>
  <p id="480">
    <s id="480:1">སྨད་འཚོང་མའི་བུ་མོ་གསེར་མཆོག་འོད་དཔལ་ཞེས་བྱ་བ་དང་། ལྷན་ཅིག་ཏུ་ཆོས་དང་ལྡན་པའི་གཏམ་ཟེར་ཞིང་འདུག་གིས་</s>
    <s id="480:2">ལྷའི་བུ་དག་གང་དག་ཆོས་ཉན་པར་འདོད་པ་དག་ཀྱང་དེར་དེང་ཤིག །</s>
    <s id="480:3">དེ་ནས་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོ་དང་། མི་དང་མི་མ་ཡིན་པ་དང་། བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དེ་དག་ཐམས་ཅད་ལྷན་ཅིག་ཏུ་འདུས་ནས</s>
  </p>
  <p id="481">
    <s id="481:1">འཇམ་དཔལ་གཞོན་ནུར་གྱུར་པ་ག་ལ་བ་དེར་དོང་སྟེ་ཕྱིན་པ་དང་། </s>
    <s id="481:2">ལུས་རགས་པར་སྤྲུལ་ནས་མེ་ཏོག་གི་ཆར་རབ་ཏུ་ཕབ་སྟེ། </s>
  </p>
  <p id="482">
    <s id="482:1">མེ་ཏོག་གི་ཆར་དེས་རྒྱལ་པོའི་ཁབ་ཀྱི་ཁོ་ར་ཁོར་ཡུག་ཏུ་མེ་ཏོག་ཆལ་བར་བཀྲམ་པར་གྱུར་ཏོ། །</s>
  </p>
  <p id="483">
    <s id="483:1">དེ་ན་ལྷ་རྣམས་ཀྱིས་ཀྱང་མི་རྣམས་མཐོང་ཞིང་མི་རྣམས་ཀྱིས་ཀྱང་ལྷ་རྣམས་ཀྱང་མཐོང་སྟེ། </s>
  </p>
  <p id="484">
    <s id="484:1">ཕན་ཚུན་སྨྲ་བར་ནི་མི་བྱེད་དོ། །</s>
  </p>
  <p id="485">
    <s id="485:1">དེ་ལྟར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་སྲོག་ཆགས་བརྒྱ་སྟོང་ཕྲག་མང་པོ་དག་མེ་ཏོག་དེ་དག་གིས་ཀྱང་བསྐུལ། </s>
  </p>
  <p id="486">
    <s id="486:1">ལྷའི་ལུས་རགས་པ་དེ་དག་གིས་ཀྱང་བསྐུལ་ནས། </s>
  </p>
  <p id="487">
    <s id="487:1">འཇམ་དཔལ་གཞོན་ནུར་གྱུར་པ་ག་ལ་བ་དེར་དོང་ངོ་། །</s>
  </p>
  <p id="488">
    <s id="488:1">རྒྱལ་པོ་མ་སྐྱེས་དགྲ་ཡང་<ref folio="F.229.a"/>བུད་མེད་ཀྱི་ཚོགས་རྣམས་ཀྱིས་བསྐོར་ཏེ། </s>
  </p>
  <p id="489">
    <s id="489:1">དཔུང་གི་ཚོགས་ཡན་ལག་བཞི་པ་དང་ལྷན་ཅིག་ཏུ་རྒྱལ་པོའི་འབྱོར་པ་ཆེན་པོ་དང་། རྒྱལ་པོའི་མཐུ་ཆེན་པོས་འཇམ་དཔལ་གཞོན་ནུར་གྱུར་པ་ག་ལ་བ་དེར་སོང་ནས། </s>
  </p>
  <p id="490">
    <s id="490:1">འཁོར་དེ་</s>
  </p>
  <p id="491">
    <s id="491:1">དང་། རྒྱལ་པོ་མ་སྐྱེས་དགྲ་དང་། རྒྱལ་པོ་དང་བློན་པོའི་བུ་རྣམས་དང་། ཚོང་དཔོན་དང་ཁྱིམ་བདག་གི་བུ་རྣམས་ཀྱིས་སྨད་འཚོང་མའི་བུ་མོ་གསེར་མཆོག་འོད་དཔལ་དེ་འདོད་ཆགས་ཀྱིས་ཉོན་མོངས་པའི་ཀུན་ནས་ལྡང་བ་དང་བྲལ་ཏེ</s>
  </p>
  <p id="492">
    <s id="492:1">དབང་པོ་དང་སྤྱོད་ལམ་རབ་ཏུ་ཞི་ཞིང་</s>
    <s id="492:2">དབང་པོ་མི་གཡེང་ལ་ངོ་ཚ་ཤེས་པ་དང་། དཔལ་གྱིས་ལེགས་པར་བརྒྱན་པར་མཐོང་ངོ་། །</s>
  </p>
  <p id="493">
    <s id="493:1">མཐོང་ནས་ཀྱང་དེ་ལ་ཕྱིན་ཅད་སུ་ཡང་འདོད་པའི་རྣམ་པར་རྟོག་པ་མི་སྐྱེ་བར་གྱུར་ཏོ། །</s>
  </p>
  <p id="494">
    <s id="494:1">དེ་ནས་འཇམ་དཔལ་གཞོན་ནུར་གྱུར་པས་སྐྱེ་བོའི་ཚོགས་ཆེན་པོ་དེ་འདུས་པར་རིག་ནས། </s>
  </p>
  <p id="495">
    <s id="495:1">སྨད་འཚོང་མའི་བུ་མོ་གསེར་མཆོག་འོད་དཔལ་ལ་འདི་སྐད་ཅེས་སྨྲས་སོ། །</s>
  </p>
  <p id="496">
    <s id="496:1">བུ་མོ་སྐྱེ་བོའི་ཚོགས་ཆེན་པོ་ཐམས་ཅད་ཀྱིས་ཁྱོད་མཐོང་ཡང་ཕྱིར་ཞིང་ཆགས་པ་མེད་ན། </s>
  </p>
  <p id="497">
    <s id="497:1">ཁྱོད་ཀྱིས་ཉོན་མོངས་པ་དེ་དག་གང་དུ་བཞག །</s>
  </p>
  <p id="498">
    <s id="498:1">བུ་མོས་སྨྲས་པ། འཇམ་དཔལ་སེམས་ཅན་ཐམས་ཅད་ཀྱི་ཉོན་མོངས་པ་རྣམས་ནི་ཡེ་ཤེས་དང་རྣམ་པར་གྲོལ་བ་ལ་གནས་པ་དང་། </s>
    <s id="498:2">ཆོས་ཀྱི་དབྱིངས་ལ་གནས་པ་སྟེ། </s>
  </p>
  <p id="499">
    <s id="499:1">དེ་དག་ཀྱང་མ་བསྐྱེད་པ་དང་། མ་བཀག་པ་དང་། མ་བསྒྱུར་བར་དེ་ལྟར་བདག་གིས་རྟོགས་སོ། །</s>
  </p>
  <p id="500">
    <s id="500:1">ཉོན་མོངས་པའི་རང་བཞིན་གང་ལགས་པ་དེ་ཡང་བདག་གིས་རྟོགས་ལགས་སོ། །</s>
    <s id="500:2">འཇམ་དཔལ་གྱིས་སྨྲས་པ། </s>
    <s id="500:3">བུ་མོ་ཉོན་མོངས་པའི་རང་བཞིན་དེ་གང་ཡིན། </s>
  </p>
  <p id="501">
    <s id="501:1">བུ་མོས་སྨྲས་པ། </s>
    <s id="501:2">འཇམ་དཔལ་རྟོག་པ་མ་མཆིས་ཤིང་རྣམ་པར་རྟོག་པ་མ་མཆིས་པའི་རང་བཞིན་ནི་ཉོན་མོངས་པའི་རང་བཞིན་ལགས་སོ། །</s>
    <s id="501:3">ཚུལ་བཞིན་མ་ལགས་པ་མ་སྐྱེས་པའི་རང་བཞིན་ནི་ཉོན་མོངས་པའི་རང་བཞིན་ལགས་སོ། །</s>
    <s id="501:4">ཉོན་མོངས་པ་རྣམས་ནི་གློ་བུར་ཏེ། </s>
  </p>
  <p id="502">
    <s id="502:1">སྟོང་པ་ཉིད་རྟོགས་པ་དང་ལྷན་ཅིག་མི་གནས་སོ། །</s>
  </p>
  <p id="503">
    <s id="503:1">མཚན་མ་མེད་པ་དང་། སྨོན་པ་མེད་པ་ཤེས་པ་དང་ལྷན་ཅིག་མི་གནས་སོ། །</s>
  </p>
  <p id="504">
    <s id="504:1">རང་བཞིན་གྱིས་འོད་གསལ་བ་དང་ལྷན་ཅིག་མི་གནས་སོ། །</s>
  </p>
  <p id="505">
    <s id="505:1">འཇམ་དཔལ་འདི་ལྟ་སྟེ་དཔེར་ན། དུག་དྲག་པོའི་སྦྲུལ་གདུག་པས་བལྟས་པ་<ref folio="F.229.b"/>ཙམ་གྱིས་སྐྱེ་བོ་འགུམ་པར་འགྱུར་བ་ལས་དེར་མི་ཞིག་གིས་དུག་ཐམས་ཅད་འཇིལ་བ་དང་། དུག་ཐམས་ཅད་རབ་ཏུ་ཞི་བར་བགྱིད་པའི་སྨན་གནོད་སེལ་ཅེས་བགྱི་བ་འཚལ་ཏེ་</s>
  </p>
  <p id="506">
    <s id="506:1">མཆིས་ནས</s>
  </p>
  <p id="507">
    <s id="507:1">དེ་ནས་སྨན་དེ་བསྟན་མ་ཐག་ཏུ་སྦྲུལ་གདུག་པའི་དུག་དེ་མ་མཆིས་པར་བགྱིས་ནས་</s>
  </p>
  <p id="508">
    <s id="508:1">དེ་ལ་ཁྱེའུ་དང་བུ་མོ་རྣམས་བརྩེ་བས་རྩེ་ཞིང་། </s>
    <s id="508:2">ཁྱེའུ་དང་བུ་མོ་དེ་དག་སྦྲུལ་གདུག་པ་དེ་དང་ལྷན་ཅིག་ཏུ་རྩེ་བར་བགྱིད་དེ། </s>
  </p>
  <p id="509">
    <s id="509:1">པང་པར་ལེན་ཅིང་གློ་ལ་སེ་རལ་ཕྲེང་དུ་བཏགས་ཏེ། </s>
  </p>
  <p id="510">
    <s id="510:1">རྒྱན་དུ་བགྱིས་ཀྱང་ཚིག་པར་མི་བགྱིད། ཟ་བར་མི་བགྱིད། སྡུག་བསྔལ་དུ་མི་བགྱིད་དོ། །</s>
  </p>
  <p id="511">
    <s id="511:1">འཇམ་དཔལ་དེ་བཞིན་དུ་བདག་ཀྱང་སྔོན་ཆོས་འདུལ་བ་མ་ཐོས་པས་ཚུལ་བཞིན་མ་ལགས་པ་ཡིད་ལ་བགྱིད་པ་ཕྱིན་ཅི་ལོག་ལ་ཉེ་བར་གནས་པའི་ཉོན་མོངས་པས་ཡོངས་སུ་བསྲེགས་པ་ན་</s>
    <s id="511:2">འདོད་ཆགས་ཀྱིས་རང་གི་ལུས་ལ་ཆགས་ཤིང་རང་གི་གཟུགས་ལ་མངོན་པར་ཞེན་ཏེ</s>
  </p>
  <p id="512">
    <s id="512:1">གཟུགས་དབུ་བ་ལྟ་བུར་སོ་སོར་རྟོག་པར་མི་བགྱིད། </s>
    <s id="512:2">ལུས་སྒྱུ་མའི་ཆོས་ཉིད་དུ་མ་འཚལ། </s>
  </p>
  <p id="513">
    <s id="513:1">དགའ་བའི་རྩེད་མོ་རྨི་ལམ་ལྟ་བུར་མ་འཚལ། </s>
    <s id="513:2">འདོད་པའི་དགའ་བའི་རོ་མྱང་བ་སྦྲང་རྩིའི་ཐིགས་པ་ལྟ་བུར་མ་འཚལ། </s>
    <s id="513:3">སྲོག་གི་དབང་པོ་ཟིལ་པའི་ཐིགས་པ་ལྟ་བུར་མ་འཚལ། </s>
    <s id="513:4">འདུ་བྱེད་ཐམས་ཅད་མི་རྟག་པར་མ་འཚལ། </s>
  </p>
  <p id="514">
    <s id="514:1">ལུས་མི་སྡུག་པར་མ་འཚལ། </s>
    <s id="514:2">འདུ་བྱེད་ཐམས་ཅད་ཤིན་ཏུ་སྡུག་བསྔལ་བར་མ་འཚལ་ཞིང་། ཆོས་ཐམས་ཅད་བདག་མ་མཆིས་པར་སོ་སོར་རྟོག་པར་མི་བགྱིད་</s>
    <s id="514:3">དེ་བདག་ཀྱང་མུན་པ་མུན་ནག་གིས་བསྒྲིབས་ཤིང་། གཞན་ལ་ཡང་མུན་པར་བགྱིད། </s>
    <s id="514:4">བདག་ཀྱང་བཅིངས་ཤིང་གཞན་ལ་ཡང་འཆིང་བར་བགྱིད་པ་ལས། </s>
    <s id="514:5">འཇམ་དཔལ་གང་གི་ཚེ་བདག་གིས་ཁྱོད་ལས་ཆོས་དང་ལྡན་པའི་བཀའ་མཆིད་ཐོས་ཏེ</s>
  </p>
  <p id="515">
    <s id="515:1">ཐོས་ནས་</s>
  </p>
  <p id="516">
    <s id="516:1">ཀྱང་མོས་ཤིང་མོས་ནས་ཀྱང་རྣམ་པར་གྲོལ་ཏེ་</s>
  </p>
  <p id="517">
    <s id="517:1">དེའི་སླད་དུ་བདག་ད་ལྟར་དང་སླན་ཆད་ཆགས་པའི་མིག་གིས་སུ་ལ་ཡང་ལྟ་བར་མི་བགྱིད་དོ། །</s>
  </p>
  <p id="518">
    <s id="518:1">དེ་ཅིའི་སླད་དུ་ཞེ་ན། </s>
    <s id="518:2">འཇམ་དཔལ་སྣང་བ་ནི་མུན་པ་དང་ལྷན་ཅིག་མི་གནས་སོ། །</s>
  </p>
  <p id="519">
    <s id="519:1">འཇམ་དཔལ་དེ་བཞིན་དུ་འདོད་ཆགས་དང་བྲལ་བ་ནི་སུ་ཡང་ཉོན་མོངས་པ་རྣམས་ལ་ཆགས་པ་མ་མཆིས་པའི་སླད་དུའོ། །</s>
    <s id="519:2">དེ་ནས་ཡང་འཇམ་དཔལ་གཞོན་ནུར་གྱུར་པ་ལ་སྨད་<ref folio="F.230.a"/>འཚོང་མའི་བུ་མོ་གསེར་མཆོག་འོད་དཔལ་གྱིས་འདི་སྐད་ཅེས་སྨྲས་སོ། །</s>
  </p>
  <p id="520">
    <s id="520:1">ཀྱེ་མ་འཇམ་དཔལ་ལྷའི་འཁོར་དང་། མིའི་འཁོར་ཆེན་པོ་འདི་འདུས་ཀྱིས། གང་གིས་ལྷ་དང་མི་འདི་དག་གིས་ཉོན་མོངས་པའི་རང་བཞིན་དེ་དག་རྟོགས་ནས་</s>
  </p>
  <p id="521">
    <s id="521:1">སེམས་ཅན་རྣམས་ལ་སྙིང་རྗེ་བས་བླ་ན་</s>
  </p>
  <p id="522">
    <s id="522:1">མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་འགྱུར་བ་དེ་ལྟ་བུའི་ཆོས་ཀྱི་བཀའ་མཆིད་བགྱི་བར་ཁྱོད་སྤོབས་པར་མཛོད་ཅིག །</s>
  </p>
  <p id="523">
    <s id="523:1">འཇམ་དཔལ་གྱིས་སྨྲས་པ། སྲིང་མོ་ཉོན་མོངས་པའི་རང་བཞིན་ལ་ནི་མོས་པར་དཀའོ། །</s>
  </p>
  <p id="524">
    <s id="524:1">དེ་ཅིའི་ཕྱིར་ཞེ་ན། </s>
    <s id="524:2">སྲིང་མོ་ཉོན་མོངས་པའི་རང་བཞིན་ནི་བྱང་ཆུབ་ཡིན་པའི་ཕྱིར་རོ། །</s>
  </p>
  <p id="525">
    <s id="525:1">སྲིང་མོ་འདི་ལྟ་སྟེ་དཔེར་ན། མེ་མ་སྦར་བ་ནི་སྲེག་པའི་བདག་ཉིད་མ་ཡིན་ནོ། །</s>
  </p>
  <p id="526">
    <s id="526:1">སྲིང་མོ་དེ་བཞིན་དུ་ཉོན་མོངས་པ་ཡང་ཡོངས་སུ་མ་བརྟགས་ན་འཁོར་བའི་བདག་ཉིད་མ་ཡིན་ནོ། །</s>
  </p>
  <p id="527">
    <s id="527:1">སྲིང་མོ་འདི་ལྟ་སྟེ་དཔེར་ན། མེ་སྦར་བ་ནི་སྲེག་པའི་བདག་ཉིད་ཡིན་ནོ། །</s>
  </p>
  <p id="528">
    <s id="528:1">སྲིང་མོ་དེ་བཞིན་དུ་ཉོན་མོངས་པ་ཡང་ཡོངས་སུ་བརྟགས་ན་འཁོར་བའི་བདག་ཉིད་ཡིན་ནོ། །</s>
  </p>
  <p id="529">
    <s id="529:1">སྲིང་མོ་འདི་ལྟ་སྟེ་དཔེར་ན། མེ་ནི་རྒྱུ་ཡོད་ན་འབར་རོ། །</s>
  </p>
  <p id="530">
    <s id="530:1">སྲིང་མོ་དེ་བཞིན་དུ་ཉོན་མོངས་པ་རྣམས་ཀྱང་ལྟ་བའི་ཀུན་ནས་ལྡང་བའི་རྒྱུ་ཡོད་ན་ཁམས་གསུམ་དུ་འབར་རོ། །</s>
  </p>
  <p id="531">
    <s id="531:1">སྲིང་མོ་འདི་ལྟ་སྟེ་དཔེར་ན། མེ་ནི་རྒྱུ་མེད་ན་མི་འབར་རོ། །</s>
  </p>
  <p id="532">
    <s id="532:1">སྲིང་མོ་དེ་བཞིན་དུ་ཉོན་མོངས་པ་རྣམས་ཀྱང་ལྟ་བའི་ཀུན་ནས་ལྡང་བའི་རྒྱུ་མེད་ན་ཁམས་གསུམ་དུ་མི་འབར་རོ། །</s>
  </p>
  <p id="533">
    <s id="533:1">སྲིང་མོ་འདི་ལྟ་སྟེ་དཔེར་ན། ལོ་སྟོང་དུ་འབར་བའི་མེ་ལ་ནི་སྐྱེ་བ་དང་འབྲི་བ་མེད་དོ། །</s>
  </p>
  <p id="534">
    <s id="534:1">སྲིང་མོ་དེ་བཞིན་དུ་བསྐལ་པ་བརྒྱ་སྟོང་དུ་རྒྱུ་བའི་ཉོན་མོངས་པ་ལ་ཡང་སྐྱེ་བ་དང་འབྲི་བ་མེད་དོ། །</s>
  </p>
  <p id="535">
    <s id="535:1">སྲིང་མོ་འདི་ལྟ་སྟེ་དཔེར་ན། མེ་ཤི་བ་ལ་ནི་མེ་ཞེས་མི་གདགས་སོ། །</s>
  </p>
  <p id="536">
    <s id="536:1">སྲིང་མོ་དེ་བཞིན་དུ་ཉོན་མོངས་པ་ཞི་བ་ལ་ཡང་ཉོན་མོངས་པ་ཞེས་མི་གདགས་སོ། །</s>
  </p>
  <p id="537">
    <s id="537:1">སྲིང་མོ་འདི་ལྟ་སྟེ་དཔེར་ན། ནམ་མཁའ་གང་ལ་མེ་འབར་ཡང་ནམ་མཁའ་ནི་མེ་དེས་ཚིག་པར་མི་ནུས་སོ། །</s>
  </p>
  <p id="538">
    <s id="538:1">སྲིང་མོ་དེ་བཞིན་དུ་གང་རང་བཞིན་གྱིས་འོད་གསལ་བ་ལ་གློ་བུར་གྱི་ཉོན་མོངས་པ་བྱུང་ཡང་རང་བཞིན་གྱིས་འོད་གསལ་བ་དེ་ནི་གློ་བུར་གྱི་ཉོན་མོངས་པ་དེས་ཀུན་ནས་ཉོན་མོངས་པར་བྱེད་མི་ནུས་སོ། །</s>
  </p>
  <p id="539">
    <s id="539:1">སྲིང་མོ་འདི་<ref folio="F.230.b"/>ལྟར་ཡང་གཟུགས་ཀྱི་ལུས་ལ་ཇི་ལྟར་བལྟ་བར་བྱ། </s>
  </p>
  <p id="540">
    <s id="540:1">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="541">
    <s id="541:1">མཚོ་བྲན་གྱི་ཆབ་ཀྱི་ནང་གི་ཆུ་ཟླ་བཞིན་དུའོ། །</s>
    <s id="541:2">འཇམ་དཔལ་གྱིས་སྨྲས་པ། བུ་མོ་ཕུང་པོ་རྣམས་ཇི་ལྟར་བལྟ་བར་བྱ། </s>
  </p>
  <p id="542">
    <s id="542:1">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="543">
    <s id="543:1">དེ་བཞིན་གཤེགས་པའི་སྤྲུལ་པ་བཞིན་དུའོ། །</s>
    <s id="543:2">འཇམ་དཔལ་གྱིས་སྨྲས་པ། བུ་མོ་ཁམས་རྣམས་ཇི་ལྟར་བལྟ་བར་བྱ། </s>
  </p>
  <p id="544">
    <s id="544:1">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="545">
    <s id="545:1">ཁམས་གསུམ་བསྐལ་པའི་མེས་བསྲེགས་པར་གྱུར་པ་དེ་བཞིན་དུའོ། །</s>
    <s id="545:2">འཇམ་དཔལ་གྱིས་སྨྲས་པ། བུ་མོ་སྐྱེ་མཆེད་རྣམས་ཇི་ལྟར་བལྟ་བར་བྱ། </s>
  </p>
  <p id="546">
    <s id="546:1">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="547">
    <s id="547:1">མངོན་པར་འདུ་བྱ་བའི་ལས་མངོན་པར་འདུས་མ་བགྱིས་པ་བཞིན་དུའོ། །</s>
    <s id="547:2">འཇམ་དཔལ་གྱིས་སྨྲས་པ། བུ་མོ་འཁོར་འདི་ཇི་ལྟར་བལྟ་བར་བྱ། </s>
  </p>
  <p id="548">
    <s id="548:1">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="549">
    <s id="549:1">འཁོར་འདི་ནི་སྟེང་གི་ནམ་མཁའི་མཚམས་བཞིན་དུའོ། །</s>
    <s id="549:2">འཇམ་དཔལ་གྱིས་སྨྲས་པ། བུ་མོ་ཁྱོད་ཇི་ལྟར་བལྟ་བར་བྱ། </s>
  </p>
  <p id="550">
    <s id="550:1">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="551">
    <s id="551:1">བདག་གི་ཕ་དང་མ་གཉིས་ཀྱི་གཉིས་ཕྲད་པ་མ་མཆིས་པ་བཞིན་དུའོ། །</s>
    <s id="551:2">འཇམ་དཔལ་གྱིས་སྨྲས་པ། བུ་མོ་ང་ཇི་ལྟར་བལྟ་བར་བྱ། </s>
  </p>
  <p id="552">
    <s id="552:1">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="553">
    <s id="553:1">ལོང་བ་གཟུགས་ལ་བལྟ་བ་བཞིན་དུའོ། །</s>
    <s id="553:2">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་ཆོས་འདི་དག་ཐོས་སམ། </s>
    <s id="553:3">བུ་མོས་སྨྲས་པ། འཇམ་དཔལ་དཔེར་ན། </s>
  </p>
  <p id="554">
    <s id="554:1">སྒྱུ་མ་སྤྲུལ་པའི་རྣ་བའི་རྣམ་པར་རིག་པ་ལྟ་བུས་ཐོས་ལགས་སོ། །</s>
    <s id="554:2">འཇམ་དཔལ་གྱིས་སྨྲས་པ། བུ་མོ་ཁྱོད་བླ་ན་</s>
  </p>
  <p id="555">
    <s id="555:1">མེད་པ་ཡང་དག་པར་རྫོགས་པའི་བྱང་ཆུབ་འདོད་དམ། </s>
    <s id="555:2">བུ་མོས་སྨྲས་པ། འཇམ་དཔལ་བདག་ཉིད་བྱང་ཆུབ་ལགས་ཏེ། </s>
  </p>
  <p id="556">
    <s id="556:1">ཡང་འདོད་པར་མི་བགྱིད་དོ། །</s>
  </p>
  <p id="557">
    <s id="557:1">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་སྦྱིན་པའི་ཕ་རོལ་ཏུ་ཕྱིན་པ་སྤྱད་དམ། </s>
    <s id="557:2">བུ་མོས་སྨྲས་པ། འཇམ་དཔལ་བདག་གིས་ཉོན་མོངས་པ་ཐམས་ཅད་གཏན་དུ་ཡོངས་སུ་བཏང་བས་སྤྱད་ལགས་སོ། །</s>
    <s id="557:3">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱས་སམ། </s>
    <s id="557:4">བུ་མོས་སྨྲས་པ། འཇམ་དཔལ་<ref folio="F.231.a"/>ནམ་མཁའ་ཡོངས་སུ་རྫོགས་པས་ཡོངས་སུ་རྫོགས་པར་བགྱིས་ལགས་སོ། །</s>
    <s id="557:5">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་བཟོད་པའི་ཕ་རོལ་ཏུ་ཕྱིན་པ་བསྒོམས་སམ། </s>
    <s id="557:6">བུ་མོས་སྨྲས་པ། འཇམ་དཔལ་སེམས་ཅན་ཐམས་ཅད་སྐྱེ་བ་མ་མཆིས་པ་དང་། འབྱུང་བ་མ་མཆིས་པས་བསྒོམས་ལགས་སོ། །</s>
    <s id="557:7">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་བརྩམས་སམ། </s>
    <s id="557:8">བུ་མོས་སྨྲས་པ། འཇམ་དཔལ་ཆོས་ཐམས་ཅད་ཐོབ་པར་བགྱི་བ་མ་མཆིས་པའི་ཚུལ་གྱིས་བརྩམས་ལགས་སོ། །</s>
    <s id="557:9">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་བསམ་གཏན་གྱི་ཕ་རོལ་ཏུ་ཕྱིན་པ་ལ་གནས་སམ། </s>
    <s id="557:10">བུ་མོས་སྨྲས་པ། འཇམ་དཔལ། ཆོས་ཀྱི་དབྱིངས་གནས་པ་མཆིས་པའི་ཚུལ་གྱིས་བདག་གནས་ལགས་སོ། །</s>
    <s id="557:11">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱས་སམ། </s>
    <s id="557:12">བུ་མོས་སྨྲས་པ། འཇམ་དཔལ་ལྷག་ཆད་མ་མཆིས་པར་ཡོངས་སུ་རྫོགས་པར་བགྱིས་ལགས་སོ། །</s>
    <s id="557:13">འཇམ་དཔལ་གྱིས་སྨྲས་པ། བུ་མོ་ཁྱོད་ཀྱིས་བྱམས་པ་བསྒོམས་སམ། </s>
    <s id="557:14">བུ་མོས་སྨྲས་པ། འཇམ་དཔལ་སེམས་ཅན་ཐམས་ཅད་མི་སྲིད་པའི་ཚུལ་གྱིས་བསྒོམས་ལགས་སོ། །</s>
    <s id="557:15">འཇམ་དཔལ་གྱིས་སྨྲས་པ། བུ་མོ་བྱང་ཆུབ་སེམས་དཔས་སྙིང་རྗེ་ཆེན་པོ་གང་ནས་བཙལ་བར་བྱ། </s>
  </p>
  <p id="558">
    <s id="558:1">བུ་མོས་སྨྲས་པ། འཇམ་དཔལ་བྱང་ཆུབ་སེམས་དཔས་སྙིང་རྗེ་ཆེན་པོ་ནི་སེམས་ཅན་ཐམས་ཅད་ཀྱི་ཉོན་མོངས་པ་རྣམས་ལས་བཙལ་བར་བགྱིའོ། །</s>
  </p>
  <p id="559">
    <s id="559:1">དེ་ཅིའི་སླད་དུ་ཞེ་ན། </s>
    <s id="559:2">གལ་ཏེ་སེམས་ཅན་རྣམས་ཀྱི་ཉོན་མོངས་པ་མ་མཆིས་པར་གྱུར་ན། </s>
  </p>
  <p id="560">
    <s id="560:1">བྱང་ཆུབ་སེམས་དཔའ་ཡང་བླ་ན་</s>
  </p>
  <p id="561">
    <s id="561:1">མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེ་བར་མི་འགྱུར་བའི་སླད་དུའོ། །</s>
    <s id="561:2">འཇམ་དཔལ་གྱིས་སྨྲས་པ། བུ་མོ་བྱང་ཆུབ་སེམས་དཔས་དགའ་བ་ག་ལས་བཙལ་བར་བྱ། </s>
  </p>
  <p id="562">
    <s id="562:1">བུ་མོས་སྨྲས་པ། ལྷག་པའི་བསམ་པ་དང་ལྡན་པའི་བྱང་ཆུབ་ཀྱི་སེམས་ལས་སོ། །</s>
  </p>
  <p id="563">
    <s id="563:1">འཇམ་དཔལ་གྱིས་སྨྲས་པ། བུ་མོ་བྱང་ཆུབ་སེམས་དཔའི་བཏང་སྙོམས་ཅི་ཞིག་བྱེད། </s>
  </p>
  <p id="564">
    <s id="564:1">བུ་མོས་སྨྲས་པ། འཇམ་དཔལ་བྱང་ཆུབ་སེམས་དཔའི་བཏང་སྙོམས་ནི་སེམས་ཅན་ཐམས་ཅད་ལ་མི་སླུ་བ་<ref folio="F.231.b"/>ཡོངས་སུ་རྫོགས་པར་བགྱིད་པ་དང་། ཆོས་ཐམས་ཅད་ལ་འགལ་བ་མ་མཆིས་པར་ཉེ་བར་མཆི་བར་བགྱིད་པའོ། །</s>
  </p>
  <p id="565">
    <s id="565:1">འཇམ་དཔལ་གྱིས་སྨྲས་པ། བུ་མོ་འགལ་བ་ཞེས་བྱ་བ་ཇི་ལྟ་བུ་ཡིན། </s>
  </p>
  <p id="566">
    <s id="566:1">བུ་མོས་སྨྲས་པ། གང་དག་མ་མཆིས་པའི་ཉོན་མོངས་པ་རྣམས་སྤོང་བའི་སླད་དུ་བྱང་ཆུབ་ལ་རབ་ཏུ་ཞུགས་པ་དག་གོ། །</s>
  </p>
  <p id="567">
    <s id="567:1">འཇམ་དཔལ་གྱིས་སྨྲས་པ། དེ་དག་གང་དང་འགལ། </s>
  </p>
  <p id="568">
    <s id="568:1">བུ་མོས་སྨྲས་པ། ཕས་ཀྱིས་རྒོལ་བ་ཐམས་ཅད་དང་ངོ་། །</s>
  </p>
  <p id="569">
    <s id="569:1">འཇམ་དཔལ་གྱིས་སྨྲས་པ། བུ་མོ་ཕས་ཀྱི་རྒོལ་བ་གང་དག་ཡིན། </s>
  </p>
  <p id="570">
    <s id="570:1">བུ་མོས་སྨྲས་པ། གང་དག་བཟོད་པའི་རློམ་སེམས་ཀྱིས་གཞན་ལ་རྒོལ་བ་དག་ལགས་སོ། །</s>
    <s id="570:2">འཇམ་དཔལ་གྱིས་སྨྲས་པ། བུ་མོ་བཟོད་པ་ཞེས་བྱ་བ་ག་ལས་འོང་། </s>
  </p>
  <p id="571">
    <s id="571:1">བུ་མོས་སྨྲས་པ། འཇམ་དཔལ་སེམས་ཅན་ཐམས་ཅད་ཀྱིས་ཐོ་བཙམ་པ་ལས་མཆིའོ། །</s>
    <s id="571:2">དེ་ཅིའི་སླད་དུ་ཞེ་ན། </s>
  </p>
  <p id="572">
    <s id="572:1">ཐོ་བཙམ་པ་མ་མཆིས་ན་བཟོད་པ་ཅི་ཡང་མ་མཆིས་པའི་སླད་དུ་སྟེ། </s>
  </p>
  <p id="573">
    <s id="573:1">འཇམ་དཔལ་གང་ལ། སེམས་ཅན་ཐམས་ཅད་ཀྱིས་ཐོ་བཙམ་པ་ན། </s>
  </p>
  <p id="574">
    <s id="574:1">འཁྲུག་པ་མ་མཆིས་ཤིང་གནོད་པ་མི་བགྱིད་པ་དེ་བཟོད་པ་བསྒོམ་པ་ལགས་སོ། །</s>
    <s id="574:2">འཇམ་དཔལ་གྱིས་སྨྲས་པ། བུ་མོ་ཁོང་ཁྲོ་བ་ཞེས་བྱ་བ་ཇི་ལྟ་བུ་ཡིན། </s>
  </p>
  <p id="575">
    <s id="575:1">བུ་མོས་སྨྲས་པ། འཇམ་དཔལ་གང་གིས་བསྐལ་པ་བརྒྱར་བསགས་པའི་དགེ་བའི་རྩ་བ་རྣམས་ལ་གནོད་པར་བགྱིད་པ་འདི་ནི་ཁོང་ཁྲོ་བ་ཞེས་བགྱིའོ། །</s>
  </p>
  <p id="576">
    <s id="576:1">འཇམ་དཔལ་གྱིས་སྨྲས་པ། བུ་མོ་ཁོང་ཁྲོ་བ་མེད་པ་ཞེས་བྱ་བ་ཇི་ལྟ་བུ་ཡིན། </s>
  </p>
  <p id="577">
    <s id="577:1">བུ་མོས་སྨྲས་པ། འཇམ་དཔལ་གང་གིས་སེམས་ལ་ཞེ་འགྲས་པ་མ་མཆིས་ཤིང་ཡུལ་ཐམས་ཅད་ལ་གནོད་པ་མི་བགྱིད་པ་སྟེ། </s>
  </p>
  <p id="578">
    <s id="578:1">དེ་ནི་བཟོད་པ་ལགས་པར་རིག་པར་བགྱིའོ། །</s>
  </p>
  <p id="579">
    <s id="579:1">འཇམ་དཔལ་གྱིས་སྨྲས་པ། བུ་མོ་ཇི་ལྟར་ན་བྱང་ཆུབ་སེམས་དཔའ་གཡུལ་ལས་རྣམ་པར་རྒྱལ་བ་ཡིན། </s>
  </p>
  <p id="580">
    <s id="580:1">བུ་མོས་སྨྲས་པ། འཇམ་དཔལ་གང་ཆོས་ཐམས་ཅད་ལ་རྣམ་པར་འབྱེད་ཀྱང་མི་དམིགས་པ་ལགས་སོ། །</s>
    <s id="580:2">འཇམ་དཔལ་གྱིས་སྨྲས་པ། བུ་མོ་ཇི་ལྟར་ན་བྱང་ཆུབ་སེམས་དཔའ་བདུད་ཕྱིར་རྒོལ་བ་བཅོམ་པ་ཡིན། </s>
  </p>
  <p id="581">
    <s id="581:1">བུ་མོས་སྨྲས་པ། གང་བདུད་ཐམས་ཅད་འདུལ་བར་བགྱིད་ཀྱང་ཉོན་མོངས་པ་མ་མཆིས་པ་སྟེ། </s>
  </p>
  <p id="582">
    <s id="582:1">དེ་ཅིའི་སླད་དུ་ཞེ་ན། </s>
    <s id="582:2">འཇམ་དཔལ་བྱང་ཆུབ་སེམས་དཔའ་ནི་ཕུང་པོ་རྣམས་<ref folio="F.232.a"/>སྟོན་ཀྱང་ཕུང་པོའི་ཉོན་མོངས་པ་རྣམས་དང་ལྷན་ཅིག་མི་གནས་པ་དང་། </s>
    <s id="582:3">འཇམ་དཔལ་བྱང་ཆུབ་སེམས་དཔའ་ནི་ཉོན་མོངས་པ་རྣམས་སྟོན་ཀྱང་རང་བཞིན་ཆོས་ཉིད་ཀྱིས་ཆགས་པ་མ་མཆིས་པ་དང་། </s>
    <s id="582:4">འཇམ་དཔལ་བྱང་ཆུབ་སེམས་དཔའ་ནི་སེམས་ཅན་ཡོངས་སུ་སྨིན་པར་བགྱི་བའི་སླད་དུ། རྒ་བ་དང་འཆི་བ་སྟོན་ཀྱང་ཆོས་ཐམས་ཅད་ལ་འཆི་འཕོ་བ་དང་འགྲོ་བ་མ་མཆིས་པར་རབ་ཏུ་རྟོགས་པ་དང་། </s>
    <s id="582:5">འཇམ་དཔལ་བྱང་ཆུབ་སེམས་དཔའ་ནི་ལྷའི་བུ་དག་སྟོན་ཀྱང་ཕྲག་དོག་དང་རློམ་སེམས་ཐམས་ཅད་དང་བྲལ་བའི་སླད་དུའོ། །</s>
    <s id="582:6">འཇམ་དཔལ་གྱིས་སྨྲས་པ། བུ་མོ་བྱང་ཆུབ་སེམས་དཔའ་ཇི་ལྟར་སེམས་ཅན་ཡོངས་སུ་སྨིན་པར་བྱེད། </s>
  </p>
  <p id="583">
    <s id="583:1">བུ་མོས་སྨྲས་པ། འཇམ་དཔལ་བྱང་ཆུབ་སེམས་དཔས་ཤེས་རབ་དང་ཐབས་ཡོངས་སུ་སྒོམ་པས་སེམས་ཅན་ཡོངས་སུ་སྨིན་པར་བགྱིད་དོ། །</s>
  </p>
  <p id="584">
    <s id="584:1">འཇམ་དཔལ་གྱིས་སྨྲས་པ། བུ་མོ་བྱང་ཆུབ་སེམས་དཔས་ཇི་ལྟར་སེམས་ཅན་ཐམས་ཅད་ཀྱི་དྲུང་དུ་གནས་པར་བྱ། </s>
  </p>
  <p id="585">
    <s id="585:1">བུ་མོས་སྨྲས་པ། འཇམ་དཔལ་རང་གི་སེམས་དང་ཤེས་པ་ཡོངས་སུ་སྒོམ་པས་བྱང་ཆུབ་སེམས་དཔས་སེམས་ཅན་ཐམས་ཅད་ཀྱི་དྲུང་དུ་གནས་པར་བགྱིའོ། །</s>
  </p>
  <p id="586">
    <s id="586:1">འཇམ་དཔལ་གྱིས་སྨྲས་པ། བུ་མོ་འཁོར་འདི་ནི་ཁྱོད་ལ་ཆོས་ཉན་པར་འདོད་དོ། །</s>
  </p>
  <p id="587">
    <s id="587:1">བུ་མོས་སྨྲས་པ། འཇམ་དཔལ་གང་དུ་བདག་དང་གཞན་གྱི་འདུ་ཤེས་འཇུག་པ་དེ་ནི་ཉན་པར་འཚལ་བ་མ་ལགས་ལ། </s>
    <s id="587:2">གང་ལ་རྣ་བའི་རྣམ་པར་རིག་པས་རྣམ་པར་ཤེས་པ་འཇུག་པ་ཡང་ཉན་པར་འཚལ་བ་མ་ལགས་སོ། །</s>
    <s id="587:3">འཇམ་དཔལ་གྱིས་སྨྲས་པ། བུ་མོ་ཆོས་ཉན་པར་འདོད་པ་ཞེས་བྱ་བ་ཇི་ལྟ་བུ་ཡིན། </s>
  </p>
  <p id="588">
    <s id="588:1">བུ་མོས་སྨྲས་པ། འཇམ་དཔལ་གང་གི་ཚེ་རང་གི་ལུས་ལ་རྨི་ལམ་གྱི་མི་ལྟ་བུར་མོས་པ་དང་། ཆོས་སྟོན་པ་ལ་སྒྱུ་མའི་མི་ལྟ་བུར་མོས་པ་དང་། བསྟན་པའི་ཆོས་དེ་ལ་ཡང་བྲག་ཅའི་སྒྲ་སྐད་ལྟ་བུར་མོས་ཤིང་མོས་པ་དང་། རྣམ་པར་གྲོལ་བ་ལ་ཡང་གཉིས་སུ་མི་བགྱིད་པ་དེ་ཙམ་གྱིས་ན་ཆོས་ཉན་པར་འཚལ་བ་ལགས་སོ། །</s>
    <s id="588:2">འཇམ་དཔལ་གྱིས་སྨྲས་པ། བུ་མོ་ཆོས་ཇི་ལྟར་མཉན་པར་བྱ། </s>
  </p>
  <p id="589">
    <s id="589:1">བུ་མོས་སྨྲས་པ། ཆོས་ལ་སྟོན་པ་ལ་ནན་ཏན་བགྱིད་པས་ཆོས་མཉན་པར་བགྱིའོ། །</s>
  </p>
  <p id="590">
    <s id="590:1">དེ་ནས་འཇམ་དཔལ་གཞོན་ནུར་གྱུར་པའི་བྱིན་གྱི་རླབས་དང་། <ref folio="F.232.b"/>རང་གི་དགེ་བའི་རྩ་བ་བསགས་པའི་ཤེས་རབ་ཀྱིས་སྨད་འཚོང་མའི་བུ་མོ་གསེར་མཆོག་འོད་དཔལ་གྱིས་དེ་ལྟ་དེ་ལྟར་ཆོས་བསྟན་པ་ན། </s>
  </p>
  <p id="591">
    <s id="591:1">འཁོར་དེ་ལས་སྲོག་ཆགས་ཁྲི་ཉིས་སྟོང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །</s>
  </p>
  <p id="592">
    <s id="592:1">བྱང་ཆུབ་སེམས་དཔའི་ཐེག་པ་པ་སྔོན་དགེ་བའི་རྩ་བ་བསགས་པའི་ལྷ་དང་མི་ལྔ་བརྒྱས་ནི་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །</s>
  </p>
  <p id="593">
    <s id="593:1">སྲོག་ཆགས་སུམ་ཁྲི་ཉིས་སྟོང་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །</s>
  </p>
  <p id="594">
    <s id="594:1">བུ་མོ་དེ་ཡང་ཆོས་ཉན་པའི་དགའ་བ་དང་། མཆོག་ཏུ་དགའ་བས་ཆོས་རྣམས་ལ་རྗེས་སུ་འཐུན་པའི་བཟོད་པ་ཐོབ་པར་གྱུར་ཏོ། །</s>
  </p>
  <p id="595">
    <s id="595:1">དེས་བཟོད་པ་ཐོབ་ནས་འཇམ་དཔལ་གཞོན་ནུར་གྱུར་པའི་རྐང་པ་ལ་གཏུགས་ཏེ། </s>
  </p>
  <p id="596">
    <s id="596:1">འཇམ་དཔལ་ཐུགས་བརྩེ་བའི་སླད་དུ་བདག་རབ་ཏུ་དབྱུང་དུ་གསོལ། </s>
  </p>
  <p id="597">
    <s id="597:1">ཚུལ་བཞིན་མ་ལགས་པར་བསྐྱེད་པ། འཕགས་པ་མ་ལགས་པ། འཕགས་པའི་ཆོས་ལས་ཉམས་པར་བགྱིད་པའི་ལུས་འདི་ལས་ཐར་བར་མཛད་དུ་གསོལ་ཞེས་རབ་ཏུ་འབྱུང་བར་གསོལ་བ་བཏབ་བོ། །</s>
    <s id="597:2">འཇམ་དཔལ་གྱིས་སྨྲས་པ། </s>
    <s id="597:3">སྲིང་མོ་འདི་ལྟ་སྟེ། </s>
  </p>
  <p id="598">
    <s id="598:1">མགོའི་སྐྲ་འདྲེག་པ་དེ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་ནོ། །</s>
  </p>
  <p id="599">
    <s id="599:1">དེ་ཅིའི་ཕྱིར་ཞེ་ན། </s>
    <s id="599:2">བུ་མོ་གང་སེམས་ཅན་ཐམས་ཅད་ཀྱི་ཉོན་མོངས་པ་གཅད་པའི་ཕྱིར་བརྩོན་པ་དེ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་པའི་ཕྱིར་རོ། །</s>
  </p>
  <p id="600">
    <s id="600:1">བུ་མོ་གང་གོས་ངུར་སྨྲིག་འཆང་བ་དེ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="600:2">བུ་མོ་གང་བདག་ཉིད་ཀྱང་བསླབ་པ་དང་། ཚུལ་ཁྲིམས་ཡང་དག་པར་བླངས་ལ། ཚུལ་ཁྲིམས་འཆལ་པའི་སེམས་ཅན་རྣམས་ཀྱང་ཚུལ་ཁྲིམས་ཀྱི་སྡོམ་པ་དང་། བརྟུལ་ཞུགས་ལ་ཡང་དག་པར་སྦྱོར་བར་བྱེད་པ་དེ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="601">
    <s id="601:1">བུ་མོ་གང་བདག་ཉིད་དབེན་པར་གནས་པ་དེ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="601:2">བུ་མོ་གང་འགྲོ་བ་ལྔའི་འཁོར་བ་ན་རྣམ་པར་རྒྱུག་པའི་སེམས་ཅན་རྣམས་དབེན་པ་ཤེས་པ་ལ་འགོད་པར་བྱེད་པ་དེ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="602">
    <s id="602:1">ཁ་དོག་དང་གཟུགས་ཀྱི་རྟགས་དང་སྤྱོད་ལམ་གྱི་དབྱིབས་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་<ref folio="F.233.a"/>ཡིན་གྱི། </s>
    <s id="602:2">སེམས་ཅན་གཞན་དང་གང་ཟག་གཞན་དག་ལ་བྱམས་པ་དང་སྙིང་རྗེའི་སེམས་བསྐྱེད་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="603">
    <s id="603:1">བདག་གི་དགེ་བའི་རྩ་བ་བསྐྱེད་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="603:2">སེམས་ཅན་གཞན་གྱི་དགེ་བའི་རྩ་བ་བསྐྱེད་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="604">
    <s id="604:1">བདག་ཡོངས་སུ་མྱ་ངན་ལས་འདའ་བའི་ལྷག་པའི་བསམ་པ་ལ་གུས་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="604:2">སེམས་ཅན་གཞན་ཡོངས་སུ་མྱ་ངན་ལས་བཟླ་བའི་ལྷག་པའི་བསམ་པར་གུས་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="605">
    <s id="605:1">བདག་གི་ཉོན་མོངས་པ་ཞི་བར་བྱེད་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="605:2">སེམས་ཅན་ཐམས་ཅད་ཀྱི་ཉོན་མོངས་པ་ཞི་བར་བྱེད་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="606">
    <s id="606:1">བདག་གི་སེམས་རྗེས་སུ་སྲུང་བ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="606:2">སེམས་ཅན་ཐམས་ཅད་ཀྱི་སེམས་རྗེས་སུ་སྲུང་བ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="607">
    <s id="607:1">བདག་ཐར་པར་བྱ་བ་ལ་བརྩོན་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="607:2">སེམས་ཅན་ཐམས་ཅད་ཐར་བར་བྱ་བ་ལ་བརྩོན་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="608">
    <s id="608:1">བུ་མོ་འཁོར་བས་སྐྱོ་བ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="608:2">སེམས་ཅན་ཐམས་ཅད་འཁོར་བ་ལས་གྲོལ་བར་བྱ་བ་ལ་དགའ་བ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="609">
    <s id="609:1">བུ་མོ་མྱ་ངན་ལས་འདའ་བ་ལ་དགའ་བ་ནི་བྱང་ཆུབ་སེམས་དཔའི་རབ་ཏུ་འབྱུང་བ་མ་ཡིན་གྱི། </s>
    <s id="609:2">སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱེད་པ་ནི་བྱང་ཆུབ་སེམས་དཔའི་རབ་ཏུ་འབྱུང་བ་ཡིན་ནོ། །</s>
  </p>
  <p id="610">
    <s id="610:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་སེམས་ཅན་གཞན་དག་ལ་སྙིང་རྗེ་ཆེ་བ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="611">
    <s id="611:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་གཞན་གྱི་འཁྲུལ་པ་ལ་སྐྱོན་དུ་མི་ལྟ་བ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="612">
    <s id="612:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་གཞན་གྱི་རྙེད་པ་ལ་ཕྲག་དོག་མེད་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="613">
    <s id="613:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་བདག་དང་<ref folio="F.233.b"/>གཞན་ལ་གདུང་བ་མེད་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="614">
    <s id="614:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་གཞན་ལ་མི་སྨོད་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="615">
    <s id="615:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་གཞན་ལ་སྟེན་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="616">
    <s id="616:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་གཞན་གྱི་ལྟུང་བ་མི་གླེང་བ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="617">
    <s id="617:1">བུ་མོ་རབ་ཏུ་འབྱུང་བ་ཞེས་བྱ་བ་དེ་ནི་ཉེས་པ་ཐམས་ཅད་ལས་འབྱིན་པ་ཞེས་བྱ་བའི་ཚིག་བླ་དགས་སོ། །</s>
  </p>
  <p id="618">
    <s id="618:1">བུ་མོ་བྱང་ཆུབ་སེམས་དཔའི་རབ་ཏུ་འབྱུང་བ་ནི་གཞན་ལ་རག་ལས་པ་ཡིན་ཏེ། </s>
  </p>
  <p id="619">
    <s id="619:1">བྱང་ཆུབ་སེམས་དཔས་གཞན་ལ་རག་མ་ལས་པར་བྱའོ། །</s>
  </p>
  <p id="620">
    <s id="620:1">བུ་མོས་སྨྲས་པ། འཇམ་དཔལ་ཇི་ལྟར་ན་བྱང་ཆུབ་སེམས་དཔའི་རབ་ཏུ་འབྱུང་བ་གཞན་ལ་རག་ལས་པ་ལགས། </s>
    <s id="620:2">འཇམ་དཔལ་གྱིས་སྨྲས་པ། བུ་མོ་རབ་ཏུ་འབྱུང་བ་ནི་ཚུལ་ཁྲིམས་ལ་རག་ལས་པ་ཡིན་ཏེ</s>
  </p>
  <p id="621">
    <s id="621:1">ཚུལ་ཁྲིམས་འཆལ་པ་ལ་ནི་རབ་ཏུ་འབྱུང་བ་ཅི་ཡང་མེད་དོ། །</s>
  </p>
  <p id="622">
    <s id="622:1">བུ་མོ་རབ་ཏུ་འབྱུང་བ་ནི་ཏིང་ངེ་འཛིན་ལ་རག་ལས་པ་ཡིན་ཏེ། </s>
  </p>
  <p id="623">
    <s id="623:1">བརྗེད་ངས་པ་ལ་ནི་རབ་ཏུ་འབྱུང་བ་ཅི་ཡང་མེད་དོ། །</s>
  </p>
  <p id="624">
    <s id="624:1">བུ་མོ་རབ་ཏུ་འབྱུང་བ་ནི་ཤེས་རབ་ལ་རག་ལས་པ་ཡིན་ཏེ། </s>
  </p>
  <p id="625">
    <s id="625:1">ཤེས་རབ་འཆལ་པ་ལ་ནི་རབ་ཏུ་འབྱུང་བ་ཅི་ཡང་མེད་དོ། །</s>
  </p>
  <p id="626">
    <s id="626:1">བུ་མོ་རབ་ཏུ་འབྱུང་བ་ནི་རྣམ་པར་གྲོལ་བ་ལ་རག་ལས་པ་ཡིན་ཏེ། </s>
  </p>
  <p id="627">
    <s id="627:1">སེམས་རྣམ་པར་མ་གྲོལ་བ་ལ་ནི་རབ་ཏུ་འབྱུང་བ་ཅི་ཡང་མེད་དོ། །</s>
  </p>
  <p id="628">
    <s id="628:1">བུ་མོ་རབ་ཏུ་འབྱུང་བ་ནི་རྣམ་པར་གྲོལ་བའི་ཡེ་ཤེས་མཐོང་བ་ལ་རག་ལས་པ་ཡིན་ཏེ། </s>
  </p>
  <p id="629">
    <s id="629:1">རྣམ་པར་གྲོལ་བའི་ཡེ་ཤེས་མཐོང་བ་མེད་པ་ལ་ནི་རབ་ཏུ་འབྱུང་བ་ཅི་ཡང་མེད་དོ། །</s>
  </p>
  <p id="630">
    <s id="630:1">བུ་མོས་སྨྲས་པ། འཇམ་དཔལ་ཇི་ལྟར་ན་བྱང་ཆུབ་སེམས་དཔའི་རབ་ཏུ་འབྱུང་བ་གཞན་ལ་རག་ལས་པ་མ་མཆིས་པ་ལགས། </s>
    <s id="630:2">འཇམ་དཔལ་གྱིས་སྨྲས་པ། བུ་མོ་བྱང་ཆུབ་སེམས་དཔའ་ནི་གཞན་གྱི་དྲིང་མི་འཇོག་པས་ན་གཞན་ལ་རག་ལས་པ་མེད་པ་སྟེ། </s>
  </p>
  <p id="631">
    <s id="631:1">རང་གི་ཀུན་ཤེས་པའི་ཡེ་ཤེས་ཀྱིས་འདིས་གང་ཅི་ཤེས་པ་དེ་བདག་གིས་ཀྱང་ཤེས་ལ། </s>
    <s id="631:2">འདི་གང་ཅི་སྨྲ་བ་དེ་བདག་ཀྱང་སྨྲའོ་ཞེས་གཞན་དག་གི་ངོར་མི་ལྟ་བས་ན། </s>
  </p>
  <p id="632">
    <s id="632:1">གཞན་ལ་རག་ལས་པ་མེད་པ་ཡིན་ནོ། །</s>
  </p>
  <p id="633">
    <s id="633:1">འཇམ་དཔལ་གཞོན་ནུར་གྱུར་པས་རབ་ཏུ་འབྱུང་བའི་ལེའུའི་ཆོས་ཀྱི་རྣམ་གྲངས་འདི་བཤད་པ་ན། </s>
  </p>
  <p id="634">
    <s id="634:1">ལེགས་པར་བཤད་པའི་ཕྱིར་བྱང་ཆུབ་སེམས་<ref folio="F.234.a"/>དཔའ་ལྔ་བརྒྱས་རང་རང་གི་གོས་དང་རྒྱན་ཐམས་ཅད་ལུས་ལས་ཕུད་དེ། </s>
  </p>
  <p id="635">
    <s id="635:1">འཇམ་དཔལ་གཞོན་ནུར་གྱུར་པ་ལ་ཕུལ་ནས་འདི་སྐད་ཅེས་སྨྲས་སོ། །</s>
  </p>
  <p id="636">
    <s id="636:1">འཇམ་དཔལ་ཁྱོད་ཀྱིས་བྱང་ཆུབ་སེམས་དཔའ་རྣམས་ཀྱི་རབ་ཏུ་འབྱུང་བ་ལེགས་པར་བཤད་དེ། </s>
  </p>
  <p id="637">
    <s id="637:1">བདག་ཅག་རྣམས་ཀྱིས་ཀྱང་རབ་ཏུ་འབྱུང་བ་འདི་བསྒྲུབ་པར་བགྱིའོ། །</s>
  </p>
  <p id="638">
    <s id="638:1">དེ་ནས་འཇམ་དཔལ་གཞོན་ནུར་གྱུར་པས་སྨད་འཚོང་མའི་བུ་མོ་གསེར་མཆོག་འོད་དཔལ་ལ་འདི་སྐད་ཅེས་སྨྲས་སོ། །</s>
  </p>
  <p id="639">
    <s id="639:1">བུ་མོ་ཁྱོད་རྟའི་ཤིང་རྟ་འདི་ལ་ཞོན་ལ། ཚོང་དཔོན་གྱི་བུ་འཇིགས་བྱིན་ལ་སྙིང་བརྩེ་བའི་ཕྱིར་ཡོངས་སུ་སྨིན་པར་གྱིས་ཤིག་དང་། </s>
    <s id="639:2">དེ་ཉིད་ཀྱིས་ཁྱོད་རབ་ཏུ་འབྱུང་བ་དང་། བསྙེན་པར་རྫོགས་པར་འགྱུར་རོ། །</s>
  </p>
  <p id="640">
    <s id="640:1">དེ་ནས་སྐྱེ་བོ་ཕལ་པོ་ཆེ་དེ་དག་འདི་སྙམ་དུ་སེམས་ཏེ། </s>
  </p>
  <p id="641">
    <s id="641:1">འདོད་ཆགས་དང་བྲལ་བ་དང་། འདོད་ཆགས་དང་མ་བྲལ་བ་གཉིས་ལྷན་ཅིག་གནས་སུ་ཇི་ལྟར་རུང་སྙམ་མོ། །</s>
  </p>
  <p id="642">
    <s id="642:1">དེ་ནས་བུ་མོ་དེས་སྐྱེ་བོ་ཕལ་པོ་ཆེ་དེ་དག་གི་སེམས་ཀྱི་ཡོངས་སུ་རྟོག་པ་སེམས་ཀྱིས་ཤེས་ནས། </s>
  </p>
  <p id="643">
    <s id="643:1">སྐྱེ་བོ་ཕལ་པོ་ཆེ་དེ་དག་ལ་འདི་སྐད་ཅེས་སྨྲས་སོ། །</s>
  </p>
  <p id="644">
    <s id="644:1">གྲོགས་པོ་དག་འདོད་ཆགས་དང་བྲལ་བའི་བྱང་ཆུབ་སེམས་དཔའ་ནི་འདོད་ཆགས་དང་བཅས་པའི་སེམས་ཅན་རྣམས་དང་ལྷན་ཅིག་གནས་ཀྱང་ཁ་ན་མ་ཐོ་བ་མེད་ལ། </s>
    <s id="644:2">འདོད་ཆགས་དང་བཅས་པའི་སེམས་ཅན་རྣམས་ཀྱང་འདུལ་བར་བྱེད་དོ། །</s>
  </p>
  <p id="645">
    <s id="645:1">གྲོགས་པོ་དག་ཞེ་སྡང་དང་བྲལ་བའི་བྱང་ཆུབ་སེམས་དཔའ་ནི་ཞེ་སྡང་དང་བཅས་པའི་སེམས་ཅན་རྣམས་དང་ལྷན་ཅིག་གནས་ཀྱང་ཁ་ན་མ་ཐོ་བ་མེད་ལ་</s>
    <s id="645:2">ཞེ་སྡང་དང་བཅས་པའི་སེམས་ཅན་རྣམས་ཀྱང་འདུལ་བར་བྱེད་དོ། །</s>
  </p>
  <p id="646">
    <s id="646:1">གྲོགས་པོ་དག་གཏི་མུག་དང་བྲལ་བའི་བྱང་ཆུབ་སེམས་དཔའ་ནི་གཏི་མུག་དང་བཅས་པའི་སེམས་ཅན་རྣམས་དང་ལྷན་ཅིག་གནས་ཀྱང་ཁ་ན་མ་ཐོ་བ་མེད་ལ་</s>
    <s id="646:2">གཏི་མུག་དང་བཅས་པའི་སེམས་ཅན་རྣམས་ཀྱང་འདུལ་བར་བྱེད་དོ། །</s>
  </p>
  <p id="647">
    <s id="647:1">གྲོགས་པོ་དག་ཉོན་མོངས་པ་དང་བྲལ་བའི་བྱང་ཆུབ་སེམས་དཔའ་ནི་ཉོན་མོངས་པ་དང་བཅས་པའི་སེམས་ཅན་རྣམས་དང་ལྷན་ཅིག་གནས་ཀྱང་ཁ་ན་མ་ཐོ་བ་མེད་ལ་</s>
    <s id="647:2">ཉོན་མོངས་པ་དང་བཅས་པའི་སེམས་ཅན་རྣམས་ཀྱང་འདུལ་བར་བྱེད་དོ། །</s>
  </p>
  <p id="648">
    <s id="648:1">གྲོགས་པོ་དག་འདི་ལྟ་སྟེ་དཔེར་ན། </s>
  </p>
  <p id="649">
    <s id="649:1">མ་ནི་བུ་དང་ལྷན་ཅིག་གནས་ཀྱང་ཆགས་པ་མེད་<ref folio="F.234.b"/>དོ། །</s>
  </p>
  <p id="650">
    <s id="650:1">གྲོགས་པོ་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་ཅན་ཐམས་ཅད་དང་ལྷན་ཅིག་གནས་ཀྱང་ཆགས་པ་མེད་དོ། །</s>
  </p>
  <p id="651">
    <s id="651:1">གྲོགས་པོ་དག་འདི་ལྟ་སྟེ་དཔེར་ན། </s>
  </p>
  <p id="652">
    <s id="652:1">བཅིངས་པ་ལས་བཀྲོལ་བའི་མི་ནི་འདོད་ཆགས་ཀྱི་ཀུན་དུ་སྤྱད་པ་ལ་མི་སྤྱོད་དོ། །</s>
  </p>
  <p id="653">
    <s id="653:1">གྲོགས་པོ་དག་དེ་བཞིན་དུ་བྱང་ཆུབ་སེམས་དཔའ་ཡང་ཁམས་གསུམ་པ་དག་འཆིང་བ་དང་འོབས་ལྟ་བུར་འདུ་ཤེས་པས་ཆགས་པ་མེད་དོ། །</s>
  </p>
  <p id="654">
    <s id="654:1">དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་ཆོས་ཀྱི་འབབ་སྟེགས་སུ་ནི་ཞུགས། </s>
  </p>
  <p id="655">
    <s id="655:1">གཏིང་ནི་རྙེད། </s>
  </p>
  <p id="656">
    <s id="656:1">ཐང་ལ་ནི་ཕྱིན། </s>
  </p>
  <p id="657">
    <s id="657:1">མ་རིག་པའི་མུན་པ་དང་ནི་བྲལ་ཏེ། </s>
  </p>
  <p id="658">
    <s id="658:1">སྲིད་པའི་སྐྱོན་གྱི་ཉོན་མོངས་པ་འཇིགས་པར་ལྟ་བ་ནི་ལེགས་པར་མཐོང་ནས། </s>
  </p>
  <p id="659">
    <s id="659:1">འཇམ་དཔལ་གཞོན་ནུར་གྱུར་པའི་རྐང་པ་ལ་མགོ་བོས་ཕྱག་འཚལ་ཏེ། </s>
  </p>
  <p id="660">
    <s id="660:1">ལན་གསུམ་བསྐོར་བ་བྱས་ནས་ཤིང་རྟ་ལ་ཞོན་ཀར་ཚིགས་སུ་བཅད་པ་འདི་དག་སྨྲས་སོ། །</s>
  </p>
  <p id="661">
    <s id="661:1">རང་བཞིན་རྣམ་དག་ཆགས་པས་མ་ཆགས་ཤིང་། །</s>
    <s id="661:2">རྟག་ཏུ་བྱམས་སེམས་སྣང་བས་སྡང་བ་མེད། །</s>
  </p>
  <p id="662">
    <s id="662:1">ཤེས་རབ་སྣང་ཤར་གཏི་མུག་རྨོངས་བྲལ་བ། །</s>
    <s id="662:2">ཉོན་མོངས་མེད་པར་ཤིང་རྟ་བཞོན་པར་བྱ། །</s>
  </p>
  <p id="663">
    <s id="663:1">གང་གིས་སྔོན་ཆད་བདག་ནི་རྒྱལ་གྱུར་ཅིང་། །</s>
    <s id="663:2">ནོར་ཆགས་ཚོང་དཔོན་བུ་དང་ལྷན་ཅིག་ཏུ། །</s>
    <s id="663:3">ཤིང་རྟར་ཞུགས་ནས་</s>
  </p>
  <p id="664">
    <s id="664:1">སྐྱེད་མོས་ཚལ་སོང་བ། །</s>
    <s id="664:2">འདོད་པའི་རྣམ་རྟོག་དེ་དག་གང་དུ་སོང་། །</s>
  </p>
  <p id="665">
    <s id="665:1">ཇི་ལྟར་སྤྲིན་ཚོགས་སྟུག་པོས་ས་ཁེབས་ན། །</s>
  </p>
  <p id="666">
    <s id="666:1">ཉི་མའི་འོད་ཟེར་ལྷམ་མེ་ལྷན་ནེར་མིན། །</s>
  </p>
  <p id="667">
    <s id="667:1">འོན་ཀྱང་འོད་ཟེར་དེ་དག་གར་མི་འགྲོ། །</s>
  </p>
  <p id="668">
    <s id="668:1">སྤྲིན་གྱིས་བསྒྲིབས་པས་སྣང་བ་མེད་དུ་ཟད། །</s>
  </p>
  <p id="669">
    <s id="669:1">དེ་བཞིན་ཉོན་མོངས་བསྒྲིབས་པས་བྱིས་པ་ཀུན། །</s>
    <s id="669:2">ཤེས་རབ་སྣང་ལ་བློ་སྐྱེ་མེད་པ་ཡང་། །</s>
    <s id="669:3">ཤེས་རབ་ཡུལ་གང་ན་ཡང་གནས་པ་མེད། །</s>
  </p>
  <p id="670">
    <s id="670:1">ཉོན་མོངས་ཡོངས་སུ་ཤེས་པས་ཤེས་རབ་སྣང་། །</s>
  </p>
  <p id="671">
    <s id="671:1">ཉོན་མོངས་གང་ནས་འོང་བའང་མ་ཡིན་ཞིང་། །</s>
    <s id="671:2">ཡུལ་གྱི་ཕྱོགས་ཆར་འགྲོ་བའང་མ་ཡིན་ཏེ། །</s>
  </p>
  <p id="672">
    <s id="672:1">ཚུལ་བཞིན་མ་ཡིན་པ་ལས་ཉོན་མོངས་འབྱུང་། །</s>
  </p>
  <p id="673">
    <s id="673:1">ཚུལ་བཞིན་གྱིས་ནི་དེ་དག་འབྱུང་མི་འགྱུར། །</s>
  </p>
  <p id="674">
    <s id="674:1">བོར་བ་མེད་ཅིང་བླངས་པའང་ཡོད་མ་ཡིན། །</s>
  </p>
  <p id="675">
    <s id="675:1">བསྐྱེད་པ་མེད་ཅིང་བཀག་པའང་ཡོད་མ་ཡིན། །</s>
  </p>
  <p id="676">
    <s id="676:1">གཞན་ལ་མ་བྱིན་ཕྲོགས་པའང་མ་ཡིན་ཏེ། །</s>
  </p>
  <p id="677">
    <s id="677:1">ཆོས་མཉམ་ཉིད་ཀྱིས་བདག་ཀྱང་རྣམ་པར་དག ། </s>
  </p>
  <p id="678">
    <s id="678:1"><ref folio="F.235.a"/>འབྲུ་མར་སྒྲོན་མ་མུན་པར་བྱུང་བ་ན། །</s>
  </p>
  <p id="679">
    <s id="679:1">མུན་པ་ཕྱོགས་སུ་འདོང་བ་མེད་པ་ལྟར། །</s>
    <s id="679:2">ཤེས་རབ་ཀྱིས་ནི་མུན་པ་མེད་གྱུར་ན། །</s>
  </p>
  <p id="680">
    <s id="680:1">ཉོན་མོངས་ཟད་གྱུར་མེད་ཅིང་འབྱུང་བའང་མེད། །</s>
  </p>
  <p id="681">
    <s id="681:1">ཇི་ལྟར་སྨན་པས་ནད་པ་གསོ་བ་ན། །</s>
  </p>
  <p id="682">
    <s id="682:1">དེ་ཡི་ཁམས་ནི་འཇིག་པར་མི་བྱེད་ཀྱང་། །</s>
    <s id="682:2">དེ་ཡི་གློ་བུར་ནད་ནི་ཞི་བར་འགྱུར། །</s>
  </p>
  <p id="683">
    <s id="683:1">ནད་རྣམས་གཞན་ཡང་འབྱུང་བ་མེད་པ་ལྟར། །</s>
    <s id="683:2">དེ་བཞིན་སྨན་པའི་དམ་པ་འཇམ་དབྱངས་ཀྱིས། །</s>
    <s id="683:3">རིགས་པའི་ཚུལ་མཁྱེན་སྦྱོར་བ་སྣ་ཚོགས་ཀྱིས། །</s>
    <s id="683:4">སེམས་ཅན་ཉོན་མོངས་ཉེ་བར་ཞི་མཛད་ཀྱང་། །</s>
    <s id="683:5">ཆོས་རྣམས་རྣམ་པར་འཇིག་པར་མཛད་པ་མེད། །</s>
  </p>
  <p id="684">
    <s id="684:1">ཕུང་པོ་འདི་དང་ཁམས་རྣམས་འདི་དག་དང་། །</s>
    <s id="684:2">སྐྱེ་མཆེད་འདི་རྣམས་གཞན་དུ་འགྱུར་བ་མེད། །</s>
  </p>
  <p id="685">
    <s id="685:1">གང་དག་སྔོན་ཆད་ཉེས་ལྡན་དུག་བཅས་པ། །དེ་དག་དེ་ནི་དུག་མེད་འགྱུར་བ་མེད། །</s>
  </p>
  <p id="686">
    <s id="686:1">དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་གྱིས་ཚིགས་སུ་བཅད་པ་དེ་དག་སྨྲས་ནས། </s>
  </p>
  <p id="687">
    <s id="687:1">ཡང་འཇམ་དཔལ་གཞོན་ནུར་གྱུར་པའི་རྐང་པ་ལ་མགོ་བོས་ཕྱག་བྱས་ཏེ། </s>
  </p>
  <p id="688">
    <s id="688:1">ཡང་འཇམ་དཔལ་གཞོན་ནུར་གྱུར་པ་ལ་བསྐོར་བ་བྱས་ནས། </s>
  </p>
  <p id="689">
    <s id="689:1">ཚོང་དཔོན་གྱི་བུ་འཇིགས་བྱིན་དང་། ལྷན་ཅིག་ཏུ་ཤིང་རྟ་ལ་ཞོན་ཏེ། </s>
  </p>
  <p id="690">
    <s id="690:1">དེ་ལྟ་བུའི་འབྱོར་པ་ཉིད་ཀྱིས་སྐྱེད་མོས་ཚལ་གྱི་སར་སོང་ངོ་། །</s>
  </p>
  <p id="691">
    <s id="691:1">འཇམ་དཔལ་གཞོན་ནུར་གྱུར་པས་ཀྱང་ཐམས་ཅད་དང་ལྡན་པའི་འཁོར་དེ་ལ་ཆོས་དང་ལྡན་པའི་གཏམ་གྱིས་ཡང་དག་པར་བསྟན། </s>
  </p>
  <p id="692">
    <s id="692:1">ཡང་དག་པར་འཛིན་དུ་བཅུག །</s>
  </p>
  <p id="693">
    <s id="693:1">ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་བྱས་སོ། །</s>
  </p>
  <p id="694">
    <s id="694:1">ཡང་དག་པར་བསྟན། </s>
  </p>
  <p id="695">
    <s id="695:1">ཡང་དག་པར་འཛིན་དུ་བཅུག །</s>
  </p>
  <p id="696">
    <s id="696:1">ཡང་དག་པར་གཟེངས་བསྟོད། ཡང་དག་པར་རབ་ཏུ་དགའ་བར་བྱས་ནས། </s>
  </p>
  <p id="697">
    <s id="697:1">དེ་དག་ལ་འདི་སྐད་ཅེས་སྨྲས་སོ། །</s>
  </p>
  <p id="698">
    <s id="698:1">གྲོགས་པོ་དག་གང་དག་ཆོས་ཉན་པར་དགའ་བ་རྣམས་དེ་ཡང་ཕྱི་དྲོའི་དུས་ཀྱི་ཚེ། དེ་བཞིན་གཤེགས་པའི་སྤྱན་སྔར་དེང་ཤིག །</s>
    <s id="698:2">དེ་སྐད་ཅེས་སྨྲས་ནས། </s>
  </p>
  <p id="699">
    <s id="699:1">ས་ཕྱོགས་དེ་ནས་ལངས་ཏེ། </s>
  </p>
  <p id="700">
    <s id="700:1">རང་རང་གི་གནས་ག་ལ་བ་དེ་ལོགས་སུ་<ref folio="F.235.b"/>སོང་ངོ་། །</s>
  </p>
  <p id="701">
    <s id="701:1">དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་དང་། ཚོང་དཔོན་གྱི་བུ་འཇིགས་བྱིན་གཉིས་ལྷན་ཅིག་ཏུ་སྐྱེད་མོས་ཚལ་དུ་ཕྱིན་པ་དང་། </s>
    <s id="701:2">དེར་མེ་ཏོག་གི་ཆལ་བར་བཀྲམ་སྟེ་</s>
  </p>
  <p id="702">
    <s id="702:1">བདུག་པས་བདུགས། </s>
    <s id="702:2">བླ་རེ་བྲེས་ནས་</s>
  </p>
  <p id="703">
    <s id="703:1">གདུགས་དང་། རྒྱལ་མཚན་དང་། </s>
    <s id="703:2">བ་དན་སྣ་ཚོགས་ཀྱིས་ལེགས་པར་བརྒྱན་ཏེ</s>
  </p>
  <p id="704">
    <s id="704:1">བཟའ་བཏུང་འབྱོར་པ་དག་ཀྱང་བཤམས་ནས། </s>
  </p>
  <p id="705">
    <s id="705:1">དགའ་བའི་རྩེད་མོ་དང་རྗེས་སུ་འཐུན་པའི་སིལ་སྙན་དང་། ཕེག་རྡོབ་པར་གླུ་དབྱངས་ལེན་པར་བྱེད་ཅིང་སྐྱེད་མོས་ཚལ་ན་གནས་པར་གྱུར་ཏོ། །</s>
  </p>
  <p id="706">
    <s id="706:1">དེ་དག་གིས་ཟོས་ཤིང་འཐུངས་ནས་</s>
  </p>
  <p id="707">
    <s id="707:1">རབ་ཏུ་མྱོས་པར་གྱུར་པ་དང་། སྨད་འཚོང་མའི་བུ་མོ་གསེར་མཆོག་འོད་དཔལ། ཚོང་དཔོན་གྱི་བུ་འཇིགས་བྱིན་གྱི་པང་པར་སྔས་བཅས་ཏེ་ཉལ་ལོ། །</s>
  </p>
  <p id="708">
    <s id="708:1">དེ་ནས་བུ་མོ་དེས་མངོན་པར་ཤེས་པའི་སྟོབས་ཀྱིས་རང་གི་ལུས་རྙིས་པར་བསྟན་ནས། </s>
  </p>
  <p id="709">
    <s id="709:1">དེས་འཆི་བའི་འདུ་ཤེས་བསྐྱེད་དེ། </s>
  </p>
  <p id="710">
    <s id="710:1">དེའི་ལུས་ཐམས་ཅད་མི་སྡུག་པར་གྱུར་ནས། </s>
  </p>
  <p id="711">
    <s id="711:1">རོ་མྱགས་པ་འདྲ་བར་སྣང་ཞིང་</s>
    <s id="711:2">དེའི་རྣ་བའི་བུ་ག་གཉིས་དང་། མིག་གི་དབང་པོ་དང་། སྣའི་ནང་ནས་མི་གཙང་བའི་དྲི་མི་ཞིམ་པ་དག་འབྱུང་ཞིང་བྱུང་ནས་</s>
  </p>
  <p id="712">
    <s id="712:1">ཀྱང་ལུས་ཐམས་ཅད་ལ་ཁྱབ་པར་གྱུར་ཏོ། །</s>
  </p>
  <p id="713">
    <s id="713:1">དེའི་ཁའི་ནང་ནས་ཀྱང་དྲི་མནམ་པོ་དག་བྱུང་སྟེ། </s>
  </p>
  <p id="714">
    <s id="714:1">དྲི་མནམ་པོ་དེ་དག་གིས་སྐྱེད་མོས་ཚལ་དེ་ཐམས་ཅད་ཀྱང་ཁྱབ་པར་གྱུར་ཏོ། །</s>
  </p>
  <p id="715">
    <s id="715:1">སྤུའི་ཁུང་བུ་ཐམས་ཅད་ནས་ཀྱང་ཁྲག་དང་རྣག་མནམ་པོ་དག་འཛག་གོ། །</s>
  </p>
  <p id="716">
    <s id="716:1">ལྟོ་བ་དང་ལྟེ་བའི་དབུས་རྡོལ་བ་ནས་ཀྱང་མཚེར་པ་དང་རྒྱུ་མ་ཐམས་ཅད་བྱུང་ངོ་། །</s>
  </p>
  <p id="717">
    <s id="717:1">རྐུབ་དང་མདོམས་ནས་ཀྱང་བཤང་གཅི་དག་འབྱུང་ཞིང་འཛག་གོ། །</s>
  </p>
  <p id="718">
    <s id="718:1">དེའི་སྤྱི་བོ་ནས་ཀྱང་གླད་པ་འཛག་གོ། །</s>
  </p>
  <p id="719">
    <s id="719:1">རྐང་ལག་གི་སོར་མོ་རྣམས་ལ་ཡང་སྦྲང་མ་སྔོན་པོ་དག་རྒྱུ་བར་གྱུར་ཏོ། །</s>
  </p>
  <p id="720">
    <s id="720:1" flag="alternateSource">དེ་ནས་ཚོང་དཔོན་གྱི་བུ་འཇིགས་བྱིན་གྱིས། བུ་མོ་དེའི་ལུས་ལ་དེ་ལྟ་བུའི་གནས་སྐབས་སུ་གྱུར་པ་དག་མཐོང་ངོ་། །</s>
  </p>
  <p id="721">
    <s id="721:1">མཐོང་ནས་ཀྱང་འཇིགས་སྐྲག་སྟེ་</s>
    <s id="721:2">ཡི་ཆད་ཅིང་</s>
    <s id="721:3">སྐྱབས་མེད་རྟེན་མེད་དཔུང་གཉེན་མེད་པར་གྱུར་ནས། </s>
  </p>
  <p id="722">
    <s id="722:1">སྐྱབས་ཚོལ་ཞིང་</s>
    <s id="722:2">འཇིགས་པ་ཆེན་པོས་སྐྲག་པར་གྱུར་ནས་འདར་ཞིང་<ref folio="F.236.a"/>ཆོ་ངེས་འདེབས་པར་གྱུར་ཏོ། །</s>
  </p>
  <p id="723">
    <s id="723:1">དེ་འཇིགས་པ་ཆེན་པོ་སྐྱེས་པའི་རྒྱུ་ནི་གཉིས་ཏེ། </s>
  </p>
  <p id="724">
    <s id="724:1">སོ་སོའི་སྐྱེ་བོ་ཉིད་ཡིན་པ་དང་། འཇིགས་པའི་སྐྱོན་དེ་དག་མཐོང་བའོ། །</s>
  </p>
  <p id="725">
    <s id="725:1">བདག་རེ་ཤིག་ན། བུ་མོ་འདིའི་ལེ་ལན་གྱིས། རྒྱལ་པོ་མ་སྐྱེས་དགྲས་བསད་པར་འོང་ངོ་སྙམ་ནས། </s>
  </p>
  <p id="726">
    <s id="726:1">དེས་བུ་མོ་དེ་པང་པ་ནས་དོར་བ་དང་འབྲོས་པར་བཙལ་ནའང་མ་ནུས་སོ། །</s>
  </p>
  <p id="727">
    <s id="727:1">དེའི་འཁོར་ཐམས་ཅད་ཀྱིས་ཀྱང་འཇིགས་སུ་རུང་བའི་འཇིགས་པ་ཆེན་པོ་དེ་མཐོང་ནས་བྲོས་པར་གྱུར་ཏོ། །</s>
  </p>
  <p id="728">
    <s id="728:1">དེ་ནས་དེ་གཅིག་པུ་གྲོགས་མེད་པར་དེ་ན་ཤིན་ཏུ་འཇིགས་ཤིང་སྐྲག་ནས། </s>
  </p>
  <p id="729">
    <s id="729:1">བདག་འཇིགས་སྐྲག་པ་ཆེན་པོ་འདི་ལས་ཡོངས་སུ་ཐར་བར་བྱེད་པ་ལྷའམ། ཀླུའམ། གནོད་སྦྱིན་ནམ། དྲི་ཟའམ། ལྷ་མ་ཡིན་ནམ། ནམ་མཁའ་ལྡིང་འམ། མིའམ་ཅིའམ། ལྟོ་འཕྱེ་ཆེན་པོའམ། མིའམ། མི་མ་ཡིན་པའམ། དགེ་སློང་ངམ། བྲམ་ཟེ་སུ་ཡོད་སྙམ་སེམས་ཤིང་འདུག་གོ། །</s>
  </p>
  <p id="730">
    <s id="730:1">ཚོང་དཔོན་གྱི་བུ་དེ་ཡང་དགེ་བའི་རྩ་བ་ཡོངས་སུ་མ་སྨིན་པས་འཇམ་དཔལ་གཞོན་ནུར་གྱུར་པས་བུ་མོ་དེ་ལ་ཆོས་བཤད་པ་དག་ཀྱང་མ་ཐོས་མི་ཤེས་སོ། །</s>
  </p>
  <p id="731">
    <s id="731:1">དེ་ནས་འཇམ་དཔལ་གཞོན་ནུར་གྱུར་པའི་བྱིན་གྱི་རླབས་ཀྱིས་སྐྱེད་མོས་ཚལ་དེའི་ཤིང་ལྗོན་པ་ཐམས་ཅད་ལས་ཚིགས་སུ་བཅད་པ་འདི་དག་བྱུང་ངོ་། །</s>
  </p>
  <p id="732">
    <s id="732:1">འཇིག་རྟེན་ཐམས་ཅད་ཡང་དག་མིན། །</s>
  </p>
  <p id="733">
    <s id="733:1">ཇི་ལྟར་སྒྱུ་མ་མཐོང་བ་བཞིན། །</s>
    <s id="733:2">ཁྱེའུས་ཇི་ལྟར་མཐོང་གྱུར་པ། །ཆོས་རྣམས་རང་བཞིན་དེ་ཡིན་ནོ། །</s>
  </p>
  <p id="734">
    <s id="734:1">ཤ་དང་ཁྲག་གིས་བསྐུས་པ་ནི། །བྱིས་པ་རྣམས་ཀྱིས་འཁྲུལ་པ་སྟེ། །</s>
  </p>
  <p id="735">
    <s id="735:1">ཡང་དག་མིན་དེར་རྣམ་བརྟགས་ནས། །</s>
  </p>
  <p id="736">
    <s id="736:1">མི་མཁས་བྱིས་པ་ཆགས་པར་བྱེད། །</s>
  </p>
  <p id="737">
    <s id="737:1">ཇི་ལྟར་མི་མཁས་མི་ཞིག་ནི། །དྲི་ང་སླ་ཙའི་བུམ་པ་ལ། །ཕྱི་རོལ་རི་མོ་བྲིས་པ་ཞིག །མགོ་ལ་ཁྱེར་ཏེ་</s>
  </p>
  <p id="738">
    <s id="738:1">སོང་བ་ལས། །</s>
    <s id="738:2">འགྲོ་བ་དེ་ཡི་དེ་ཡང་ནི། །དེ་ལས་ལྷུང་སྟེ་</s>
  </p>
  <p id="739">
    <s id="739:1">ཆག་གྱུར་ནས</s>
  </p>
  <p id="740">
    <s id="740:1">དྲི་ང་སླ་ཙ་མཐོང་གྱུར་ཏེ། །</s>
  </p>
  <p id="741">
    <s id="741:1">ཆགས་པ་མེད་ཅིང་འབྲོས་པ་ལྟར། །</s>
    <s id="741:2">དེ་བཞིན་བྱིས་པ་མི་མཁས་པ། །བུད་མེད་རྣམས་ལ་<ref folio="F.236.b"/>ཡིད་ཞེན་ཅིང་། །ཁ་དོག་གཟུགས་དང་དབྱིབས་རྣམས་ལ། །བརྟགས་ནས་</s>
  </p>
  <p id="742">
    <s id="742:1">དེ་ལ་ཆགས་པར་བྱེད། །</s>
  </p>
  <p id="743">
    <s id="743:1">ལུས་ཀྱི་རང་བཞིན་གང་ཡིན་པ། །དེ་ལ་ཁྱེའུ་ཁྱོད་རབ་རྟོགས་ཤིག །</s>
    <s id="743:2">དུར་ཁྲོད་རུལ་པའི་དྲི་ལ་ནི། །མཁས་པ་སུ་ཞིག་ཆགས་པར་འགྱུར། །</s>
  </p>
  <p id="744">
    <s id="744:1">ཡང་དག་མིན་ལ་འཇིགས་མེད་ཀྱིས། །ཁྱོད་ནི་འཇིགས་པར་མ་བྱེད་པར། །</s>
    <s id="744:2">གང་ལ་ཁྱོད་སྔོན་བརྒྱལ་གྱུར་པའི། །ཆོས་རྣམས་ཀྱི་ནི་རང་བཞིན་ལྟོས། །</s>
  </p>
  <p id="745">
    <s id="745:1">ཆོས་ཀྱི་དམ་པ་སྟོན་མཛད་ཅིང་། །འཇིགས་གྱུར་འཇིགས་པ་སེལ་མཛད་པ། །</s>
    <s id="745:2">ཤཱཀྱ་སེང་གེ་ཞེས་བྱ་བའི། །སྟོན་པ་ཡང་དག་བྱུང་བ་ཡོད། །</s>
  </p>
  <p id="746">
    <s id="746:1">འདོད་པ་མི་རྟག་མི་བརྟན་པ། །གློག་འོད་སྣང་བ་ཇི་བཞིན་ཏེ། །</s>
  </p>
  <p id="747">
    <s id="747:1">སྣང་ཡང་ཡང་དག་མ་ཡིན་པས། །མཁས་པ་དེ་ལ་ཆགས་པ་མེད། །</s>
  </p>
  <p id="748">
    <s id="748:1">ཇི་ལྟར་ཆུ་ནི་འཁྲུགས་པ་ལས། །དབུ་བ་རྡོས་པ་བྱུང་བ་ཡང་། །རྒྱུ་ཡི་སྦྱོར་ལས་སྐྱེས་པ་སྟེ། །</s>
  </p>
  <p id="749">
    <s id="749:1">དེ་ལ་བྱེད་པ་པོ་ཡང་མེད། །</s>
  </p>
  <p id="750">
    <s id="750:1">དེ་བཞིན་མིང་དང་གཟུགས་རྣམས་ཀྱང་། །ལས་ཀྱི་སྦྱོར་ལས་སྐྱེས་པ་སྟེ། །</s>
  </p>
  <p id="751">
    <s id="751:1">རྒྱུ་ལས་བྱུང་བ་ཡིན་པས་ན། །</s>
  </p>
  <p id="752">
    <s id="752:1">བྱེད་པ་པོ་ནི་གང་ཡང་མེད། །</s>
  </p>
  <p id="753">
    <s id="753:1">ཁ་དོག་བཟང་པོ་གར་སོང་ཞིང་། །</s>
    <s id="753:2">གང་གིས་ཁྱོད་འདིར་སྐྲག་པ་ཡི། །མི་གཙང་བ་ཡང་ག་ལས་འོངས། །</s>
  </p>
  <p id="754">
    <s id="754:1">ཁྱེའུ་ཁྱོད་དེ་ལ་མངོན་སུམ་གྱིས། །</s>
    <s id="754:2">ཆོས་རྣམས་ཡུལ་ན་མི་གནས་ཤིང་། །</s>
    <s id="754:3">དེ་དག་ཕྱོགས་ནས་འོང་བ་མེད། །</s>
  </p>
  <p id="755">
    <s id="755:1">འོང་བ་མེད་ཅིང་འགྲོ་མེད་ཀྱང་། །</s>
    <s id="755:2">དེ་དག་རང་བཞིན་སྟོན་པར་བྱེད། །</s>
  </p>
  <p id="756">
    <s id="756:1">འདི་ལ་བྱེད་པ་པོ་མེད་ཅིང་། །ཚོར་བ་པོ་ཡང་འདི་ལ་མེད། །</s>
  </p>
  <p id="757">
    <s id="757:1">བྱེད་མེད་ཚོར་བ་པོ་མེད་པའི། །ཆོས་རྣམས་སྒྱུ་འདྲ་དངོས་པོ་མེད། །</s>
  </p>
  <p id="758">
    <s id="758:1">རང་གི་ལུས་ལ་རྟོགས་ཤིག་དང་། །དེ་ཡང་འདི་དང་འདྲ་བས་ན། །</s>
  </p>
  <p id="759">
    <s id="759:1">ཁྱེའུ་ཁྱོད་གཞན་གྱི་ལུས་ཀྱིས་ནི། །འདིར་ཡང་སྐྲག་པར་མ་བྱེད་ཅིག །</s>
  </p>
  <p id="760">
    <s id="760:1">ཇི་ལྟར་རྨི་ལམ་རྨིས་པ་ན། །</s>
  </p>
  <p id="761">
    <s id="761:1">རྩེད་མོ་བྱེད་ཅིང་དགའ་བ་ལྟར། །དེ་བཞིན་དགའ་བའི་རྩེད་མོ་ཀུན། །རྨི་ལམ་རྩེད་མོ་བྱས་དང་འདྲ། །</s>
  </p>
  <p id="762">
    <s id="762:1">ཤཱཀྱ་སེང་གེའི་སྤྱན་སྔར་ནི། །ཁྱེའུ་ཁྱོད་<ref folio="F.237.a"/>འགྲོ་བར་གྱིས་ཤིག་དང་། །</s>
    <s id="762:2">དེས་ནི་ཁྱེའུ་ཁྱོད་འཇིགས་དང་སྐྲག །</s>
  </p>
  <p id="763">
    <s id="763:1">རྩ་དང་བཅས་ཏེ་འབྱིན་པར་འགྱུར། །</s>
  </p>
  <p id="764">
    <s id="764:1">ཕ་མ་ཁྱོད་ཀྱི་སྐྱབས་མ་ཡིན། །</s>
  </p>
  <p id="765">
    <s id="765:1">མཛའ་བཤེས་རྩ་ལག་རྣམས་ཀྱང་མིན། །</s>
  </p>
  <p id="766">
    <s id="766:1">དེ་དག་གིས་ནི་ཁྱོད་བོར་ནས། །</s>
  </p>
  <p id="767">
    <s id="767:1">ཇི་ལྟར་འདོད་པ་བཞིན་དུ་འགྲོ། །</s>
  </p>
  <p id="768">
    <s id="768:1">འཇིགས་གྱུར་འཇིགས་པ་སེལ་མཛད་ཅིང་། །སྐྱབས་མེད་སྐྱོབས་པའི་སངས་རྒྱས་དང་། །ཆོས་དང་ཚོགས་མཆོག་དགེ་འདུན་ལ། །</s>
    <s id="768:2">དེར་ནི་སྐྱབས་སུ་འགྲོ་བར་གྱིས། །ལྷ་དང་དྲི་ཟ་མི་རྣམས་ལས། །གང་དག་དེ་ལ་སྐྱབས་སོང་བ། །འཇིགས་པ་ཀུན་ལས་ཐར་བར་འགྱུར། །</s>
  </p>
  <p id="769">
    <s id="769:1">བདེ་བ་རྙེད་པར་དཀའ་བ་མེད། །</s>
  </p>
  <p id="770">
    <s id="770:1">དེ་ནས་ཚོང་དཔོན་གྱི་ཁྱེའུ་དེས་ཚིགས་སུ་བཅད་པ་དེ་དག་ཐོས་ནས། </s>
  </p>
  <p id="771">
    <s id="771:1">དགའ་མགུ་ཞིང་ཡི་རངས་ཏེ། </s>
  </p>
  <p id="772">
    <s id="772:1">འཇིགས་སྐྲག་པ་དང་བྲལ་ནས་དགའ་བ་དང་། མཆོག་ཏུ་དགའ་བ་སྐྱེས་ཏེ། </s>
  </p>
  <p id="773">
    <s id="773:1">ཤི་བའི་རོ་མྱགས་པ་དེ་བོར་ནས་ནགས་ཁྲོད་དེ་ནས་བྱུང་ངོ་། །</s>
  </p>
  <p id="774">
    <s id="774:1">དེ་ནས་བཅོམ་ལྡན་འདས་ཀྱིས་ཚོང་དཔོན་གྱི་བུ་དེ་གདུལ་བའི་དབང་གི་ཕྱིར་སྐུ་ལས་འོད་རབ་ཏུ་ཕྱུང་སྟེ། </s>
  </p>
  <p id="775">
    <s id="775:1">འོད་དེས་ཡུལ་མ་ག་དྷཱ་ཐམས་ཅད་སྣང་བས་ཁྱབ་པར་གྱུར་ཏོ། །</s>
  </p>
  <p id="776">
    <s id="776:1">ཁྱེའུ་དེས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཉི་མའི་དཀྱིལ་འཁོར་འཆར་བ་དང་འདྲ་བ་གཟི་བརྗིད་དང་དཔལ་གྱིས་འབར་བ། མཛེས་པ་དགའ་བར་བྱ་བ། དབང་པོ་ཞི་བ། ཐུགས་ཞི་བ། དུལ་བ་མཆོག་མཚུངས་པ་མེད་པ། དམ་པའི་མཆོག་བརྙེས་པ། གསེར་གྱི་མཆོད་སྡོང་ལྟར་མངོན་དུ་འབར་བ། གླང་པོ་ཆེ་ལྟར་དབང་པོ་ཐུལ་ཅིང་བསྲུངས་པ། མཚོ་ལྟར་དང་ཞིང་གསལ་ལ་རྙོག་པ་མེད་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པ། ཉན་ཐོས་ཀྱི་ཚོགས་ཀྱིས་ཡོངས་སུ་བསྐོར་ནས་</s>
  </p>
  <p id="777">
    <s id="777:1">ཆོས་སྟོན་ཅིང་བཞུགས་པར་རྒྱང་རིང་པོ་ནས་མཐོང་ངོ་། །</s>
  </p>
  <p id="778">
    <s id="778:1">དེའི་ལམ་བཀྲ་བ་བལྟ་ན་སྡུག་པ། རིན་པོ་ཆེའི་ལན་ཀན་བྲེས་པ། མེ་ཏོག་བཀྲམ་པ་ཞིག་ཀྱང་བྱུང་བར་གྱུར་ཏོ། །</s>
  </p>
  <p id="779">
    <s id="779:1">ལྷའི་དབང་པོ་བརྒྱ་བྱིན་ཡང་ཁྱེའུ་དེའི་མདུན་དུ་འགྲེང་ནས་ཁྱེའུ་དེ་ལ་འདི་<ref folio="F.237.b"/>སྐད་ཅེས་སྨྲས་སོ། །</s>
  </p>
  <p id="780">
    <s id="780:1">ཁྱེའུ་ཁྱོད་ཀྱིས་དེ་བཞིན་གཤེགས་པ་མཐོང་ནས་སེམས་རབ་ཏུ་དང་བར་གྱུར་པ་ནི། རྙེད་པ་ལེགས་པར་རྙེད་པ་ཡིན་ནོ། །</s>
  </p>
  <p id="781">
    <s id="781:1">དེ་བཞིན་གཤེགས་པ་ཡང་ཁྱོད་ཉིད་ལ་དགོངས་ཀྱིས། ཁྱེའུ་ཁྱོད་ལམ་འདིར་ཞུགས་ལ་དེ་བཞིན་གཤེགས་པའི་སྤྱན་སྔར་སོང་ཤིག །</s>
    <s id="781:2">དེ་ནས་ཁྱེའུ་དེ་ལྷའི་དབང་པོ་བརྒྱ་བྱིན་དང་ལྷན་ཅིག་ཏུ་བཅོམ་ལྡན་འདས་ག་ལ་བ་དེར་སོང་ངོ་། །</s>
  </p>
  <p id="782">
    <s id="782:1">དེ་ནས་ལྷའི་དབང་པོ་བརྒྱ་བྱིན་གྱིས་ཁྱེའུ་དེ་ལ། ཁྱེའུ་ཁྱོད་ཀྱིས་མེ་ཏོག་འདི་དག་གིས་དེ་བཞིན་གཤེགས་པ་ལ་མངོན་པར་གཏོར་ཅིག་ཅེས་མེ་ཏོག་མན་དཱ་ར་བ་ཐུ་བ་གང་བྱིན་ནོ། །</s>
  </p>
  <p id="783">
    <s id="783:1">དེ་ནས་ཁྱེའུ་དེས་མེ་ཏོག་དེ་དག་བཅོམ་ལྡན་འདས་ལ་མངོན་པར་གཏོར་ཏོ། །</s>
  </p>
  <p id="784">
    <s id="784:1">གཏོར་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="785">
    <s id="785:1">ལན་གསུམ་བསྐོར་བ་བྱས་ནས་</s>
    <s id="785:2">བཅོམ་ལྡན་འདས་ཀྱི་སྤྱན་སྔར་འདུག་སྟེ། </s>
  </p>
  <p id="786">
    <s id="786:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="787">
    <s id="787:1">བདག་བཅོམ་ལྡན་འདས་དང་། ཆོས་དང་། དགེ་སློང་གི་དགེ་འདུན་ལ་སྐྱབས་སུ་མཆིའོ། །</s>
    <s id="787:2">བདག་གི་དགེ་བའི་རྩ་བ་འདི་ཡང་བླ་ན་</s>
  </p>
  <p id="788">
    <s id="788:1">མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བགྱིའོ། །</s>
  </p>
  <p id="789">
    <s id="789:1">བཅོམ་ལྡན་འདས་བདག་གིས་ཡུལ་གྱི་བཟང་མོ་རྒྱལ་པོས་ཐུགས་སུ་ཆུད་པ་གསེར་མཆོག་འོད་དཔལ་ཞེས་བགྱི་བ་ཞིག་དགའ་བར་རྩེ་བའི་སླད་དུ་སྐྱེད་མོས་ཚལ་དུ་ཁྲིད་པ་ལས། བཅོམ་ལྡན་འདས་དེ་མདོག་ཡལ་ཞིང་ལུས་མྱགས་ཏེ་</s>
    <s id="789:2">ཉེ་དུའི་ཚོགས་ཐམས་ཅད་ཀྱིས་ཀྱང་སྤངས་ནས་</s>
  </p>
  <p id="790">
    <s id="790:1">བདག་ཀྱང་འཇིགས་པ་ཆེན་པོ་སྐྱེས་ན</s>
  </p>
  <p id="791">
    <s id="791:1">བཅོམ་ལྡན་འདས་འདིའི་ལེ་ལན་གྱིས་བདག་རྒྱལ་པོས་བཀུམ་དུ་མ་མཆིས་ལགས་སམ། </s>
    <s id="791:2">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="791:3">ཁྱེའུ་མ་དོགས་ཤིག །</s>
    <s id="791:4">སངས་རྒྱས་ལ་སྐྱབས་སུ་སོང་བ་རྣམས་ལ་འཇིགས་པ་ཕྱིས་མི་འབྱུང་བས། ངས་ཁྱོད་མི་འཇིགས་པས་མགྲོན་དུ་གཉེར་གྱིས་འཇིགས་པ་མ་བསྐྱེད་ཅིག །</s>
  </p>
  <p id="792">
    <s id="792:1">ཁྱེའུ་དེ་ལྟ་མོད་ཀྱི་གཞི་གང་ལས་འཇིགས་པ་དང་སྐྲག་པར་གྱུར་པའི་གཞི་དེ་ཡོངས་སུ་<ref folio="F.238.a"/>སྤོངས་ཤིག །</s>
    <s id="792:2">གསོལ་པ་བཅོམ་ལྡན་འདས། </s>
    <s id="792:3">འཇིགས་སྐྲག་པར་འགྱུར་བའི་གཞི་གང་ལགས། </s>
    <s id="792:4">བཅོམ་ལྡན་འདས་ཀྱིས་བཀའ་སྩལ་པ། ཁྱེའུ་འདོད་ཆགས་དང་ཞེ་སྡང་དང་། གཏི་མུག་ནི་འཇིགས་པ་དང་སྐྲག་པར་འགྱུར་བའི་གཞིའོ། །</s>
  </p>
  <p id="793">
    <s id="793:1">ངའོ་སྙམ་པའི་ང་རྒྱལ་ནི་གཞིའོ། །</s>
  </p>
  <p id="794">
    <s id="794:1">ལྟ་བའི་ཀུན་ནས་ལྡང་བ་ནི་གཞིའོ། །</s>
  </p>
  <p id="795">
    <s id="795:1">སྲེད་པས་ལྷག་པར་ཆགས་པ་ནི་གཞིའོ། །</s>
  </p>
  <p id="796">
    <s id="796:1">ངར་འཛིན་པ་དང་ང་ཡིར་འཛིན་པ་ནི་གཞིའོ། །</s>
  </p>
  <p id="797">
    <s id="797:1">དངོས་པོ་ལ་མངོན་པར་ཞེན་པ་ནི་གཞིའོ། །</s>
  </p>
  <p id="798">
    <s id="798:1">ཡོངས་སུ་འཛིན་པ་དང་རྩོད་པ་ནི་གཞིའོ། །</s>
  </p>
  <p id="799">
    <s id="799:1">འཇིག་ཚོགས་ལ་ལྟ་བའི་འཆིང་བ་ནི་གཞིའོ། །</s>
  </p>
  <p id="800">
    <s id="800:1">མི་རྟག་པ་ལ་རྟག་པར་འདུ་ཤེས་པ་ནི་གཞིའོ། །</s>
  </p>
  <p id="801">
    <s id="801:1">སྡུག་བསྔལ་བ་ལ་བདེ་བར་འདུ་ཤེས་པ་ནི་གཞིའོ། །</s>
  </p>
  <p id="802">
    <s id="802:1">མི་སྡུག་པ་ལ་སྡུག་པར་འདུ་ཤེས་པ་ནི་གཞིའོ། །</s>
  </p>
  <p id="803">
    <s id="803:1">བདག་མེད་པ་ལ་བདག་ཏུ་འདུ་ཤེས་པ་ནི་གཞིའོ། །</s>
  </p>
  <p id="804">
    <s id="804:1">ཕུང་པོ་རྣམས་ལ་ཡོངས་སུ་འཛིན་པའི་འདུ་ཤེས་ནི་གཞིའོ། །</s>
  </p>
  <p id="805">
    <s id="805:1">ཁམས་རྣམས་ལ་སོ་སོར་མི་རྟོག་པ་ནི་གཞིའོ། །</s>
  </p>
  <p id="806">
    <s id="806:1">སྐྱེ་མཆེད་རྣམས་ཡོངས་སུ་མི་ཤེས་པ་ནི་གཞིའོ། །</s>
  </p>
  <p id="807">
    <s id="807:1">ལུས་ལ་སྐྱོན་དུ་མི་ལྟ་བ་ནི་གཞིའོ། །</s>
  </p>
  <p id="808">
    <s id="808:1">སྲོག་ལ་མངོན་པར་དགའ་བ་ནི་གཞི་སྟེ། </s>
  </p>
  <p id="809">
    <s id="809:1">ཁྱེའུ་གཞི་དེ་དག་ལས་འཇིགས་པ་དང་སྐྲག་པ་འབྱུང་བས་དེ་དག་སྤང་བར་བྱའོ། །</s>
  </p>
  <p id="810">
    <s id="810:1">ཁྱེའུ་ཁྱོད་ཀྱིས་བུ་མོ་དེའི་ལུས་རྣམ་པར་ཞིག་པ་མཐོང་ངམ། </s>
    <s id="810:2">གསོལ་པ། བཅོམ་ལྡན་འདས་བདག་གིས་མཐོང་ལགས་སོ། །</s>
    <s id="810:3">བཅོམ་ལྡན་འདས་ཀྱིས་བཀའ་སྩལ་པ། ཁྱེའུ་འདུས་བྱས་ཐམས་ཅད་ནི་དེ་ལྟར་མི་རྟག་པ། སྡུག་བསྔལ་བ། བདག་མེད་པ། </s>
    <s id="810:4">རྣམ་པར་འགྱུར་བའི་ཆོས་ཅན། མི་བརྟན་པ། </s>
    <s id="810:5">ཐེར་ཟུག་མ་ཡིན་པ། </s>
    <s id="810:6">བྱིས་པ་འདྲིད་པ། </s>
    <s id="810:7">ལོག་པ་ལས་བྱུང་བ། </s>
    <s id="810:8">གཡོ་བ་མེད་པ། རྣམ་པར་བསྒྲུབས་པ་སྟེ། </s>
  </p>
  <p id="811">
    <s id="811:1">མེད་པ་ལས་སྣང་བས་སྒྱུ་མ་ལྟ་བུའོ། །</s>
  </p>
  <p id="812">
    <s id="812:1">རོ་མྱང་བ་ཆུང་བས་རྨི་ལམ་ལྟ་བུའོ། །</s>
  </p>
  <p id="813">
    <s id="813:1">འཁྲུལ་པར་སྣང་བས་སྨིག་རྒྱུ་ལྟ་བུའོ། །</s>
  </p>
  <p id="814">
    <s id="814:1">གཟོད་མ་ནས་མ་སྐྱེས་པས་མིག་ཡོར་ལྟ་བུའོ། །</s>
  </p>
  <p id="815">
    <s id="815:1">ལས་ཀྱི་རྣམ་པར་སྨིན་པ་ཆུད་མི་ཟ་བའི་ཚུལ་གྱིས་གཟུགས་བརྙན་ལྟ་<ref folio="F.238.b"/>བུའོ། །</s>
  </p>
  <p id="816">
    <s id="816:1">འཕོ་བ་མེད་པའི་ཚུལ་གྱིས་ཆུ་ཟླ་ལྟ་བུའོ། །</s>
  </p>
  <p id="817">
    <s id="817:1">སྒྲ་མེད་པ་ལས་སྒྲར་གོ་བར་བྱེད་པས་བྲག་ཅ་ལྟ་བུའོ། །</s>
  </p>
  <p id="818">
    <s id="818:1">མངོན་པར་འདུ་བྱེད་པ་མེད་པའི་སྒོ་ཡིན་པས་གྲིབ་མའི་གཟུགས་ལྟ་བུའོ། །</s>
  </p>
  <p id="819">
    <s id="819:1">རང་བཞིན་གྱིས་ཡ་མ་བརླ་ཡིན་པས་ཆད་པ་སྟོང་པ་ལྟ་བུའོ། །</s>
  </p>
  <p id="820">
    <s id="820:1">གཟུང་དུ་མེད་པའོ། །</s>
  </p>
  <p id="821">
    <s id="821:1">རླུང་དང་མཚུངས་པའོ། །</s>
  </p>
  <p id="822">
    <s id="822:1">བརྫུན་པའོ། །</s>
  </p>
  <p id="823">
    <s id="823:1">གཞི་མེད་པའོ། །</s>
  </p>
  <p id="824">
    <s id="824:1">གསོག་གོ། །</s>
  </p>
  <p id="825">
    <s id="825:1">འགྲིབ་པ་མེད་པའོ། །</s>
  </p>
  <p id="826">
    <s id="826:1">རྫོགས་པ་མེད་པའོ། །</s>
  </p>
  <p id="827">
    <s id="827:1">ཁྱེའུ་དེ་ལྟར་ན་ཆོས་ཐམས་ཅད་བདག་པོ་མེད་པ་སྟེ། </s>
  </p>
  <p id="828">
    <s id="828:1">དེ་ལ་ཁྱོད་མངོན་པར་ཞེན་པར་མི་བྱའོ། །</s>
  </p>
  <p id="829">
    <s id="829:1">ཁྱེའུ་དེ་ཇི་སྙམ་དུ་སེམས། </s>
    <s id="829:2">ཁྱོད་ཀྱི་འདོད་པ་དང་ལྡན་པའི་རྟོག་པ་དང་དཔྱོད་པ་གང་ཡིན་པ་དེ་དག་ཇི་ལྟར་མཐོང་། </s>
  </p>
  <p id="830">
    <s id="830:1">ཁྱེའུས་གསོལ་པ། བཅོམ་ལྡན་འདས་བྱིས་པ་སོ་སོའི་སྐྱེ་བོ་རྣམས་ཀྱི་འདོད་ཆགས་ནི་ཁ་དོག་དང་དབྱིབས་བཟང་པོ་ལས་ཡོངས་སུ་བརྟགས་པས་སྐྱེ་ལགས་སོ། །</s>
    <s id="830:2">དེ་ནི་འཕགས་པའི་ཆོས་འདུལ་བས་མི་གཙང་བ་ལ་སོགས་པར་སོ་སོར་བརྟགས་པས་མི་འབྱུང་སྟེ</s>
  </p>
  <p id="831">
    <s id="831:1">བཅོམ་ལྡན་འདས་དེ་ལས་མི་རྟོག་ན་འདོད་ཆགས་ཀྱི་ཀུན་འབྱུང་བ་ཀུན་ཏུ་འབྱུང་བར་མི་འགྱུར་ལགས་སོ། །</s>
    <s id="831:2">བཅོམ་ལྡན་འདས་ཀྱིས་བཀའ་སྩལ་པ། ཁྱེའུ་ལེགས་སོ་ལེགས་སོ། །</s>
  </p>
  <p id="832">
    <s id="832:1">འདི་ལྟ་སྟེ། </s>
    <s id="832:2">མི་རྟོག་ཅིང་རྣམ་པར་མི་རྟོག་པ་འདི་ནི་འདོད་ཆགས་ཀྱི་རང་བཞིན་ཡིན་ནོ། །</s>
  </p>
  <p id="833">
    <s id="833:1">ཁྱེའུ་ཁྱོད་ཀྱིས་བདག་ཏུ་ལྟ་བ་མེད་པ་དང་། གཞན་དུ་ལྟ་བ་མེད་པ་དང་། གཞན་དུ་ལྟ་བར་སྒྲོ་འདོགས་པ་མེད་པར་ཆོས་ལ་ཚུལ་བཞིན་དུ་སེམས་པར་བརྩོན་པར་བྱའོ། །</s>
  </p>
  <p id="834">
    <s id="834:1">ཁྱེའུས་གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་ཆོས་ལ་ཚུལ་བཞིན་དུ་སེམས་པར་བརྩོན་པ་ལགས། </s>
    <s id="834:2">བཅོམ་ལྡན་འདས་ཀྱིས་བཀའ་སྩལ་པ། ཁྱེའུ་བྱང་ཆུབ་སེམས་དཔའ་ནི་འདོད་ཆགས་ཀྱི་རང་བཞིན་གྱིས་བྱང་ཆུབ་ཡོངས་སུ་ཚོལ་ལོ། །</s>
  </p>
  <p id="835">
    <s id="835:1">ཁྱེའུ་དེ་བཞིན་དུ་བྱང་ཆུབ་སེམས་དཔའ་ནི་ཞེ་སྡང་གི་རང་བཞིན་དང་། གཏི་མུག་གི་རང་བཞིན་དང་། ཉོན་མོངས་པ་ཐམས་ཅད་ཀྱི་རང་བཞིན་གྱིས་བྱང་ཆུབ་ཡོངས་སུ་ཚོལ་ལོ། །</s>
  </p>
  <p id="836">
    <s id="836:1">ཁྱེའུ་ཇི་ལྟར་འདོད་ཆགས་དང་ཞེ་སྡང་དང་གཏི་མུག་དངོས་པོ་མེད་པ་དེ་ལྟར་ཆོས་ཐམས་ཅད་<ref folio="F.239.a"/>ལ་བྱང་ཆུབ་སེམས་དཔའི་ཤེས་པ་འཇུག་གོ། །</s>
  </p>
  <p id="837">
    <s id="837:1">ཁྱེའུ་འདོད་ཆགས་དང་ཞེ་སྡང་དང་གཏི་མུག་རྣམས་ནི་རྩ་བ་མེད་པ། གནས་མེད་པ། གཞི་མེད་པ། བྱེད་པ་པོ་མེད་པ། ཚོར་བ་པོ་མེད་པ། </s>
    <s id="837:2">ནང་དང་ཕྱི་རོལ་དབེན་པ། </s>
    <s id="837:3">སྟོང་པ། བདག་དང་། སེམས་ཅན་དང་། སྲོག་དང་། གསོ་བ་དང་། སྐྱེས་བུ་དང་། གང་ཟག་དང་བྲལ་བ་མཚན་མ་མེད་པ་སྟེ། </s>
  </p>
  <p id="838">
    <s id="838:1">མཚན་མར་རྟོག་པ་དང་བྲལ་བ། སྨོན་པ་མེད་པ། མངོན་པར་དགའ་བ་མེད་པ། དགའ་བ་དང་། སྲེད་པ་དང་བྲལ་བ། མངོན་པར་འདུ་བྱེད་པ་མེད་པ། རང་བཞིན་མེད་པའོ། །</s>
  </p>
  <p id="839">
    <s id="839:1">ཁྱེའུ་འདོད་ཆགས་དང་ཞེ་སྡང་དང་། གཏི་མུག་ཇི་ལྟ་བ་དེ་བཞིན་དུ་ཆོས་ཐམས་ཅད་ལ་བྱང་ཆུབ་སེམས་དཔའི་ཤེས་པ་འཇུག་གོ། །</s>
  </p>
  <p id="840">
    <s id="840:1">ཁྱེའུ་གཞན་ཡང་ཚུལ་བཞིན་ལ་བརྩོན་པའི་བྱང་ཆུབ་སེམས་དཔའི་སེམས་བསྐྱེད་པ་ཐམས་ཅད་ནི་བྱང་ཆུབ་ཡིན་ནོ། །</s>
  </p>
  <p id="841">
    <s id="841:1">དེ་ཅིའི་ཕྱིར་ཞེ་ན། </s>
    <s id="841:2">སེམས་རྟོགས་པ་གང་ཡིན་པ་དེ་ནི་བསྟན་དུ་མེད་པ་དང་། སྨོན་པ་མེད་པ་དང་། རྣམ་པར་རིག་པ་མེད་པ་དང་། </s>
    <s id="841:3">སྒྱུ་མའི་རང་བཞིན་ལྟ་བུ་དང་། ནང་མ་ཡིན་པ་དང་། ཕྱི་རོལ་མ་ཡིན་པ་དང་། </s>
    <s id="841:4">གཞན་དང་ལྡན་པ་མ་ཡིན་པས་གཟུགས་མེད་པ་སྟེ། </s>
  </p>
  <p id="842">
    <s id="842:1">ཁྱེའུ་དེ་ཉིད་བྱང་ཆུབ་སེམས་དཔའི་བྱང་ཆུབ་ཡིན་ཏེ། </s>
  </p>
  <p id="843">
    <s id="843:1">ཁྱེའུ་བྱང་ཆུབ་སེམས་དཔས་རང་གི་སེམས་རྟོགས་པ་མ་གཏོགས་པར་ཁོང་དུ་ཆུད་པར་བྱ་བ་གཞན་ཅི་ཡང་མེད་དོ། །</s>
  </p>
  <p id="844">
    <s id="844:1">རང་གི་སེམས་རྟོགས་པ་གང་ཡིན་པ་དེ་ཉིད་སེམས་ཅན་ཐམས་ཅད་ཀྱི་སེམས་རྟོགས་པ་ཡིན་ནོ། །</s>
  </p>
  <p id="845">
    <s id="845:1">རང་གི་སེམས་དབེན་པས་སེམས་ཅན་ཐམས་ཅད་ཀྱི་སེམས་དབེན་ནོ། །</s>
  </p>
  <p id="846">
    <s id="846:1">རང་གི་སེམས་ཀྱི་རང་བཞིན་གྱིས་སེམས་ཅན་ཐམས་ཅད་ཀྱི་སེམས་ཀྱི་རང་བཞིན་ནོ། །</s>
  </p>
  <p id="847">
    <s id="847:1">རང་གི་སེམས་རྣམ་པར་དག་པས་སེམས་ཅན་ཐམས་ཅད་ཀྱི་སེམས་རྣམ་པར་དག་གོ། །</s>
  </p>
  <p id="848">
    <s id="848:1">རང་གི་སེམས་འདོད་ཆགས་དང་བྲལ་བས་སེམས་ཅན་ཐམས་ཅད་ཀྱི་སེམས་འདོད་ཆགས་དང་བྲལ་ལོ། །</s>
  </p>
  <p id="849">
    <s id="849:1">རང་གི་སེམས་ལ་ཞེ་སྡང་མེད་པས་སེམས་ཅན་ཐམས་ཅད་ཀྱི་སེམས་ལ་ཞེ་སྡང་མེད་དོ། །</s>
  </p>
  <p id="850">
    <s id="850:1">རང་གི་སེམས་ལ་གཏི་མུག་མེད་པས་<ref folio="F.239.b"/>སེམས་ཅན་ཐམས་ཅད་ཀྱི་སེམས་ལ་གཏི་མུག་མེད་དོ། །</s>
  </p>
  <p id="851">
    <s id="851:1">རང་གི་སེམས་ལ་ཉོན་མོངས་པ་མེད་པས་སེམས་ཅན་ཐམས་ཅད་ཀྱི་སེམས་ལ་ཉོན་མོངས་པ་མེད་དོ། །</s>
  </p>
  <p id="852">
    <s id="852:1">དེ་ལྟར་རྟོགས་པ་གང་ཡིན་པ་དེ་ཐམས་ཅད་མཁྱེན་པའི་ཡེ་ཤེས་རྟོགས་པ་ཡིན་ནོ། </s>
  </p>
  <p id="853">
    <s id="853:1">ཁྱེའུ་དེ་ལྟར་ཚུལ་བཞིན་ལ་བརྩོན་པའི་བྱང་ཆུབ་སེམས་དཔས་ནི་སེམས་ཅན་ཐམས་ཅད་ཀྱི་སེམས་ལ་རང་བཞིན་གྱིས་ཀུན་ནས་ཉོན་མོངས་པ་མེད་པར་རབ་ཏུ་ཤེས་སོ། །</s>
  </p>
  <p id="854">
    <s id="854:1">གང་གློ་བུར་གྱི་ཉོན་མོངས་པས་ཉེ་བར་ཉོན་མོངས་ཀྱང་སེམས་ཀྱི་རྒྱུད་ལ་ནི་ཉོན་མོངས་པར་འགྱུར་བ་ཡང་མེད་ལ། ཆོས་ཀྱི་རིགས་པའི་ལྷག་མཐོང་གིས་དེ་དག་དེ་ལ་ཡོངས་སུ་གདུང་བ་ཡང་མེད་དེ</s>
  </p>
  <p id="855">
    <s id="855:1">དེས་བྱང་ཆུབ་སེམས་དཔའ་དེ་དག་གིས་གློ་བུར་གྱི་ཉོན་མོངས་པ་རྣམས་མཐོང་བས་ན་ཀུན་ནས་ཉོན་མོངས་པར་མི་འགྱུར་རོ། །</s>
  </p>
  <p id="856">
    <s id="856:1">བསྟན་པ་འདི་བཤད་པ་ན་ཚོང་དཔོན་གྱི་བུ་འཇིགས་བྱིན་ཆོས་རྣམས་ལ་རྗེས་སུ་འཐུན་པའི་བཟོད་པ་སྐྱེས་པར་གྱུར་ཏོ། །</s>
  </p>
  <p id="857">
    <s id="857:1">དེ་ནས་སྨད་འཚོང་མའི་བུ་མོ་གསེར་མཆོག་འོད་དཔལ་གྱིས། ཚོང་དཔོན་གྱི་བུ་དེ་དུལ་བར་རིག་ནས། </s>
  </p>
  <p id="858">
    <s id="858:1">ལྷའི་བུ་མོ་ལྔ་བརྒྱ་ཙམ་གྱིས་ཡོངས་སུ་བསྐོར་ཏེ། </s>
  </p>
  <p id="859">
    <s id="859:1">སིལ་སྙན་དང་། ཕེག་རྡོབ་པ་དང་། གླུ་དབྱངས་ལེན་པ་དག་བྱེད་ཅིང་། </s>
    <s id="859:2">བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། </s>
  </p>
  <p id="860">
    <s id="860:1">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="861">
    <s id="861:1">བཅོམ་ལྡན་འདས་ལ་ལན་གསུམ་བསྐོར་བ་བྱས་ནས། </s>
  </p>
  <p id="862">
    <s id="862:1">བཅོམ་ལྡན་འདས་ཀྱི་སྤྱན་སྔར་འདུག་གོ། །</s>
  </p>
  <p id="863">
    <s id="863:1">དེ་ནས་འཇམ་དཔལ་གཞོན་ནུར་གྱུར་པས་ཚོང་དཔོན་གྱི་བུ་འཇིགས་བྱིན་ལ་འདི་སྐད་ཅེས་སྨྲས་སོ། །</s>
  </p>
  <p id="864">
    <s id="864:1">ཁྱེའུ་ཁྱོད་ཀྱིས་སྲིང་མོ་འདི་ཤེས་སམ། </s>
    <s id="864:2">སྨྲས་པ། འཇམ་དཔལ་འཚལ་ལགས་སོ། །</s>
    <s id="864:3">འཇམ་དཔལ་གྱིས་སྨྲས་པ། ཇི་ལྟ་བུར་ཤེས། </s>
  </p>
  <p id="865">
    <s id="865:1">དེ་ནས་ཁྱེའུ་དེས་འཇམ་དཔལ་གཞོན་ནུར་གྱུར་པ་ལ་ཚིགས་སུ་བཅད་དེ་སྨྲས་པ། </s>
    <s id="865:2">གཟུགས་ནི་དབུ་བ་རྡོས་པ་འདྲ། །</s>
  </p>
  <p id="866">
    <s id="866:1">ཚོར་བ་ཆུ་ཡི་ཆུ་བུར་བཞིན། །</s>
    <s id="866:2">འདུ་ཤེས་སྨིག་རྒྱུ་ལྟ་བུ་སྟེ། །</s>
  </p>
  <p id="867">
    <s id="867:1">འདུ་བྱེད་རྣམས་ནི་ཆུ་ཤིང་བཞིན། །རྣམ་ཤེས་སྒྱུ་མ་ལྟ་བུ་སྟེ། །</s>
  </p>
  <p id="868">
    <s id="868:1">ཡོངས་སུ་རྟོགས་པས་ཀུན་ཏུ་བསྐྱེད། །</s>
  </p>
  <p id="869">
    <s id="869:1">བྱིས་པས་ཡང་དག་མིན་བརྟགས་པ། །<ref folio="F.240.a"/></s>
    <s id="869:2">དེ་ལྟར་བདག་གིས་ཡོངས་སུ་འཚལ། །</s>
  </p>
  <p id="870">
    <s id="870:1">འདི་ལུས་མི་གཡོ་བེམས་པོ་སྟེ། །</s>
  </p>
  <p id="871">
    <s id="871:1">རྩྭ་དང་རྩིག་པ་ལྟ་བུ་ལགས། །</s>
    <s id="871:2">རྣམ་ཤེས་བསྟན་དུ་མ་མཆིས་ཏེ། །</s>
  </p>
  <p id="872">
    <s id="872:1">དེ་ལྟར་བདག་གིས་ཡོངས་སུ་འཚལ། །</s>
  </p>
  <p id="873">
    <s id="873:1">འདི་ལ་སེམས་ཅན་བདག་མ་མཆིས། །</s>
  </p>
  <p id="874">
    <s id="874:1">སྲོག་དང་གང་ཟག་མ་མཆིས་ཏེ། །</s>
  </p>
  <p id="875">
    <s id="875:1">ལུས་འདི་བསགས་པ་ཙམ་ལགས་པར། །</s>
    <s id="875:2">དེ་ལྟར་བདག་གིས་ཡོངས་སུ་འཚལ། །</s>
  </p>
  <p id="876">
    <s id="876:1">འདི་ལ་འདོད་ཆགས་སྡང་མ་མཆིས། །</s>
  </p>
  <p id="877">
    <s id="877:1">གཏི་མུག་འབྱུང་བའང་མ་མཆིས་ཏེ། །</s>
  </p>
  <p id="878">
    <s id="878:1">ཉོན་མོངས་མ་མཆིས་བདག་མ་མཆིས། །</s>
  </p>
  <p id="879">
    <s id="879:1">དེ་ལྟར་བདག་གིས་ཡོངས་སུ་འཚལ། །</s>
  </p>
  <p id="880">
    <s id="880:1">ཚུལ་བཞིན་མ་ལགས་བསླད་པ་འདི། །བྱིས་པ་རྣམས་ཀྱི་འཁྲུལ་པ་སྟེ། །</s>
  </p>
  <p id="881">
    <s id="881:1">མཁས་པ་དེ་ལ་མི་ཆགས་པར། །</s>
    <s id="881:2">དེ་ལྟར་བདག་གིས་ཡོངས་སུ་འཚལ། །</s>
  </p>
  <p id="882">
    <s id="882:1">དཔེར་ན་འདི་ནི་ནགས་ཁྲོད་ན། །</s>
  </p>
  <p id="883">
    <s id="883:1">ཤི་བའི་རོ་ནི་མནམ་པ་བཞིན། །གཟུགས་འདི་རང་བཞིན་དེ་འདྲ་བར། །</s>
    <s id="883:2">དེ་ལྟར་བདག་གིས་ཡོངས་སུ་འཚལ། །</s>
  </p>
  <p id="884">
    <s id="884:1">འདི་ནི་སྔོན་མཐར་མ་སྐྱེས་ཏེ། །</s>
  </p>
  <p id="885">
    <s id="885:1">ཕྱི་མཐར་འཆི་འཕོར་འགྱུར་མ་མཆིས། །</s>
  </p>
  <p id="886">
    <s id="886:1">ད་ལྟར་བྱུང་བ་མ་མཆིས་པར། །</s>
    <s id="886:2">དེ་ལྟར་བདག་གིས་ཡོངས་སུ་འཚལ། །</s>
  </p>
  <p id="887">
    <s id="887:1">འདི་ཡིས་བདག་ནི་རྒྱལ་བ་ལས། །མི་གཙང་བ་ཡིས་བཀྲོལ་བས་ན། །</s>
  </p>
  <p id="888">
    <s id="888:1">འཇམ་དབྱངས་རྣམ་པ་ཇི་ལྟས་ཀྱང་། །འདི་ལ་ལན་གླན་རྔོ་མི་ཐོགས། །</s>
  </p>
  <p id="889">
    <s id="889:1">མི་འགུམ་འཆི་འཕོ་མ་མཆིས་ཀྱང་། །སེམས་ཅན་ཡོངས་སྨིན་བགྱི་སླད་དུ། །བདག་ནི་འཆི་བར་སྟོན་བགྱིད་པས། །སུ་ཞིག་བྱང་ཆུབ་ཚོལ་མི་བགྱིད། །</s>
    <s id="889:2">ཇི་ལྟར་བདག་གིས་ཆགས་སྡང་དང་། །ཉོན་མོངས་ཐམས་ཅད་ཚུལ་བཞིན་མིན། །</s>
  </p>
  <p id="890">
    <s id="890:1">སེམས་ཅན་ཀུན་གྱི་མཚན་དེ་འདྲ། །</s>
  </p>
  <p id="891">
    <s id="891:1">འདི་ནི་ཆོས་རྣམས་ཆོས་ཉིད་ལགས། །</s>
    <s id="891:2">དེ་ནས་དེའི་ཚེ་བཅོམ་ལྡན་འདས་འཛུམ་པ་མཛད་དོ། །</s>
  </p>
  <p id="892">
    <s id="892:1">འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཉིད་དེ། </s>
  </p>
  <p id="893">
    <s id="893:1">གང་གི་ཚེ་འཛུམ་པ་མཛད་པ་དེའི་ཚེ། བཅོམ་ལྡན་འདས་ཀྱི་ཞལ་གྱི་སྒོ་ནས་འོད་ཟེར་ཁ་དོག་སྣ་ཚོགས། ཁ་དོག་དུ་མ་འདི་ལྟ་སྟེ། </s>
  </p>
  <p id="894">
    <s id="894:1">སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། བཙོད་ཀ་དང་། ཤེལ་དང་། དངུལ་གྱི་ཁ་དོག་ལྟ་བུ་དག་བྱུང་སྟེ། </s>
  </p>
  <p id="895">
    <s id="895:1">དེ་དག་བྱུང་ནས་ཚངས་པའི་འཇིག་རྟེན་གྱི་བར་དུ་སོང་སྟེ། </s>
  </p>
  <p id="896">
    <s id="896:1">འཇིག་<ref folio="F.240.b"/>རྟེན་གྱི་ཁམས་མཐའ་ཡས་མུ་མེད་པ་དག་སྣང་བས་ཁྱབ་པར་བྱས་ནས། </s>
  </p>
  <p id="897">
    <s id="897:1">སླར་ལོག་སྟེ། </s>
  </p>
  <p id="898">
    <s id="898:1">བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ། །</s>
    <s id="898:2">དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་འཛུམ་པ་མཛད་པ་མཐོང་ནས་སྟན་ལས་ལངས་ཏེ། </s>
  </p>
  <p id="899">
    <s id="899:1">བླ་གོས་ཕྲག་པ་གཅིག་ཏུ་གཟར་ནས། </s>
  </p>
  <p id="900">
    <s id="900:1">པུས་མོ་གཡས་པའི་ལྷ་ང་ས་ལ་བཙུགས་ཏེ། </s>
  </p>
  <p id="901">
    <s id="901:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། </s>
  </p>
  <p id="902">
    <s id="902:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="903">
    <s id="903:1">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་དང་རྐྱེན་མ་མཆིས་པར་འཛུམ་པ་མི་མཛད་ན། </s>
  </p>
  <p id="904">
    <s id="904:1">བཅོམ་ལྡན་འདས་འཛུམ་པ་མཛད་པའི་རྒྱུ་ནི་གང་ལགས། རྐྱེན་ནི་གང་ལགས། </s>
    <s id="904:2">དེ་ནས་དེའི་ཚེ་ཚིགས་སུ་བཅད་པ་འདི་དག་ཀྱང་གསོལ་ཏོ། །</s>
  </p>
  <p id="905">
    <s id="905:1">རྣམ་འདྲེན་འཇིག་རྟེན་མཁྱེན་ལ་ཡ་མཚན་མི་མངའ་བས། །སྟོན་པ་རྒྱུ་མ་མཆིས་པར་འཛུམ་པ་མི་མཛད་ན། །</s>
  </p>
  <p id="906">
    <s id="906:1">འདི་ལྟར་ཁྱོད་ནི་འཛུམ་པར་མཛད་པར་གྱུར་པ་ཡི། །ཁྱོད་ཀྱི་འཛུམ་པའི་རྒྱུ་ནི་བདག་ཅག་ཤིན་ཏུ་འཚལ། །</s>
  </p>
  <p id="907">
    <s id="907:1">རྒྱལ་བའི་ཞལ་འཛུམ་མཛད་པར་གྱུར་པ་མཐོང་ནས་ནི། །ལྷར་བཅས་འགྲོ་བ་འདི་དག་ཐེ་ཙོམ་སྐྱེས་པར་གྱུར། །</s>
  </p>
  <p id="908">
    <s id="908:1">ཐེ་ཙོམ་གྱུར་པ་རྣམས་ཀྱི་སོམ་ཉི་བསལ་སླད་དུ། །</s>
    <s id="908:2">མི་དབང་འཛུམ་པ་མཛད་པའི་རྒྱུ་ནི་བསྟན་དུ་གསོལ། །</s>
  </p>
  <p id="909">
    <s id="909:1">གང་གིས་དེ་རིང་ཆོས་རྣམས་ལ་ནི་ཡིད་བཞག་གམ། །</s>
    <s id="909:2">ཆོས་ཉིད་དུ་ནི་རྒྱལ་བ་ལ་ལས་མཐོང་གྱུར་ཏམ། །</s>
    <s id="909:3">སངས་རྒྱས་བསྔགས་པའི་མཆོད་པ་གང་གིས་དེང་བགྱིས་སམ། །བདག་ཅག་དེ་དག་ཉན་པར་འཚལ་ལོ་མི་ཡི་གཙོ། །</s>
    <s id="909:4">གང་གིས་དེ་རིང་བདུད་རྣམས་བཞོན་དང་བཅས་བཅོམ་མམ། །</s>
    <s id="909:5">གང་གིས་སྟོན་པའི་ཐུགས་ནི་དེ་རིང་དགྱེས་བགྱིས་སམ། །</s>
    <s id="909:6">གང་གིས་དེ་རིང་འདུས་བྱས་རྣམས་ཀྱི་གཏིང་རྟོགས་སམ། །</s>
    <s id="909:7">དེ་དག་ཉན་པར་འཚལ་གྱིས་ཐེ་ཙོམ་བསལ་དུ་གསོལ། །</s>
  </p>
  <p id="910">
    <s id="910:1">འདྲེན་པ་འཛུམ་པ་མཛད་པའི་རྒྱུ་ནི་མཉན་སླད་དུ། །</s>
    <s id="910:2">འགྲོ་བ་ཐམས་ཅད་ཐལ་མོ་སྦྱར་བ་བགྱིས་ཏེ་སྡོད། །</s>
  </p>
  <p id="911">
    <s id="911:1">རྐང་གཉིས་རྣམས་ཀྱི་གཙོ་བོ་ཐུགས་རྗེ་བསྐྱེད་མཛོད་ལ། །ཐེ་ཙོམ་གྱུར་པ་རྣམས་ཀྱི་ཡིད་གཉིས་བསལ་དུ་གསོལ། །</s>
  </p>
  <p id="912">
    <s id="912:1">བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་སྨད་འཚོང་མའི་བུ་མོ་གསེར་མཆོག་<ref folio="F.241.a"/>འོད་དཔལ་ཞེས་བྱ་བ་འདི་མཐོང་ངམ། </s>
    <s id="912:2">གསོལ་པ། བཅོམ་ལྡན་འདས་མཐོང་ལགས་སོ། །</s>
    <s id="912:3">བདེ་བར་གཤེགས་པ་མཐོང་ལགས་སོ། །</s>
    <s id="912:4">བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་སྨད་འཚོང་མའི་བུ་མོ་གསེར་མཆོག་འོད་དཔལ་འདི་ནི་སྔོན་འཇམ་དཔལ་གཞོན་ནུར་གྱུར་པས། བླ་ན་</s>
  </p>
  <p id="913">
    <s id="913:1">མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་འཛིན་དུ་བཅུག་སྟེ</s>
  </p>
  <p id="914">
    <s id="914:1">འདིས་དེ་ལས་ཐོས་ནས་ཆོས་རྣམས་ལ་རྗེས་སུ་འཐུན་པའི་བཟོད་པ་ཐོབ་པར་གྱུར་ཏོ། །</s>
  </p>
  <p id="915">
    <s id="915:1">ཀུན་དགའ་བོ་ཁྱོད་ཀྱིས་ཚོང་དཔོན་གྱི་བུ་འཇིགས་བྱིན་ཞེས་བྱ་བ་འདི་མཐོང་ངམ། </s>
    <s id="915:2">གསོལ་པ། བཅོམ་ལྡན་འདས་མཐོང་ལགས་སོ། །</s>
    <s id="915:3">བདེ་བར་གཤེགས་པ་མཐོང་ལགས་སོ། །</s>
    <s id="915:4">བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་འདི་ནི་ངས་སྔོན་བླ་ན་</s>
  </p>
  <p id="916">
    <s id="916:1">མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་འཛིན་དུ་བཅུག་སྟེ</s>
  </p>
  <p id="917">
    <s id="917:1">འདིས་ཀྱང་ང་ལས་ཆོས་ཐོས་ནས་ཆོས་རྣམས་ལ་རྗེས་སུ་འཐུན་པའི་བཟོད་པ་ཐོབ་པར་གྱུར་ཏོ། །</s>
  </p>
  <p id="918">
    <s id="918:1">ཀུན་དགའ་བོ་སྨད་འཚོང་མའི་བུ་མོ་གསེར་མཆོག་འོད་དཔལ་འདི་ནི་བསྐལ་པ་འབུམ་ཕྲག་དགུ་བཅུ་རྩ་གཉིས་འདས་པའི་འོག་ཏུ་བསྐལ་པ་རིན་ཆེན་འབྱུང་བ་ཞེས་བྱ་བ་ལ། འཇིག་རྟེན་གྱི་ཁམས་རིན་ཆེན་ཅན་ཞེས་བྱ་བར་མངོན་པར་རྫོགས་པར་འཚང་རྒྱ་སྟེ</s>
  </p>
  <p id="919">
    <s id="919:1">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་འོད་ཅེས་བྱ་བར་འགྱུར་རོ། །</s>
  </p>
  <p id="920">
    <s id="920:1">ཀུན་དགའ་བོ་འཇིག་རྟེན་གྱི་ཁམས་དེའི་སེམས་ཅན་རྣམས་ཀྱི་ལོངས་སྤྱོད་དང་། ཉེ་བར་སྤྱོད་པ་ནི་སུམ་ཅུ་རྩ་གསུམ་གྱི་ལྷ་རྣམས་ཅི་འདྲ་བ་དེ་འདྲ་བར་འགྱུར་རོ། །</s>
  </p>
  <p id="921">
    <s id="921:1">དེ་ན་བྱང་ཆུབ་སེམས་དཔའ་རིན་པོ་ཆེ་དག་མ་གཏོགས་པར་རིན་པོ་ཆེ་གཞན་འབྱུང་བར་མི་འགྱུར་རོ། །</s>
  </p>
  <p id="922">
    <s id="922:1">དེ་བཞིན་གཤེགས་པ་དེའི་ཚེའི་ཚད་ནི་དཔག་ཏུ་མེད་པར་འགྱུར་རོ། །</s>
  </p>
  <p id="923">
    <s id="923:1">དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ན་ཚོང་དཔོན་གྱི་བུ་འཇིགས་བྱིན་འདི་ཡང་བྱང་ཆུབ་སེམས་དཔའ་ཡོན་ཏན་རིན་ཆེན་འོད་ཅེས་བྱ་བར་གྱུར་ཏེ། </s>
  </p>
  <p id="924">
    <s id="924:1">དེ་བཞིན་གཤེགས་པ་དེའི་ཆོས་ཀྱི་མཛོད་འཛིན་པར་བྱེད་དོ། །</s>
  </p>
  <p id="925">
    <s id="925:1">གང་གི་ཚེ་དེ་བཞིན་གཤེགས་པ་རིན་ཆེན་འོད་ཡོངས་སུ་མྱ་ངན་ལས་འདའ་བར་འགྱུར་བ་དེའི་ཚེ། བྱང་ཆུབ་སེམས་དཔའ་ཡོན་ཏན་རིན་ཆེན་འོད་དེ་ལ། བྱང་ཆུབ་སེམས་དཔའ་ཡོན་<ref folio="F.241.b"/>ཏན་རིན་ཆེན་འོད་འདི་ནི་ངའི་འོག་ཏུ་བླ་ན་</s>
  </p>
  <p id="926">
    <s id="926:1">མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ</s>
  </p>
  <p id="927">
    <s id="927:1">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་འོད་འཕྲོ་ཞེས་བྱ་བར་འགྱུར་རོ། །</s>
  </p>
  <p id="928">
    <s id="928:1">དེའི་སངས་རྒྱས་ཀྱི་ཞིང་བཀོད་པ་ཡང་ངའི་ཅི་འདྲ་བ་དེ་འདྲ་བར་འགྱུར་རོ་ཞེས་ལུང་སྟོན་པར་འགྱུར་རོ། །</s>
  </p>
  <p id="929">
    <s id="929:1">སྨད་འཚོང་མའི་བུ་མོ་གསེར་མཆོག་འོད་དཔལ་དང་། ཚོང་དཔོན་གྱི་བུ་འཇིགས་བྱིན་གཉིས་ལུང་བསྟན་མ་ཐག་ཏུ་དེའི་མོད་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་ཤིང་འཇིག་རྟེན་དུ་སྣང་བ་ཆེན་པོས་ཁྱབ་པར་གྱུར་ཏོ། །</s>
  </p>
  <p id="930">
    <s id="930:1">ལུང་བསྟན་པ་བཤད་པ་འདི་བསྟན་པ་ན་སྲོག་ཆགས་བརྒྱ་སྟོང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །</s>
  </p>
  <p id="931">
    <s id="931:1">དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་འདི་སྐད་ཅེས་གསོལ་ཏོ། །</s>
  </p>
  <p id="932">
    <s id="932:1">བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། </s>
    <s id="932:2">འདི་ཇི་ལྟར་གཟུང་བར་བགྱི། </s>
  </p>
  <p id="933">
    <s id="933:1">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="933:2">ཀུན་དགའ་བོ་དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་བཀོད་པ་ཆེན་པོའི་སྒོའི་ལེའུ་ཞེས་བྱ་བར་ཟུང་ཤིག །</s>
    <s id="933:3">འཇམ་དཔལ་རྣམ་པར་རོལ་པ་ཞེས་བྱ་བར་ཡང་ཟུང་ཤིག །</s>
    <s id="933:4">སྨད་འཚོང་མའི་བུ་མོ་གསེར་མཆོག་འོད་དཔལ་བཏུལ་བ་ཞེས་བྱ་བར་ཡང་ཟུང་ཤིག །</s>
    <s id="933:5">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་</s>
  </p>
  <p id="934">
    <s id="934:1">ཚེ་དང་ལྡན་པ་ཀུན་དགའ་བོ་དང་། སྨད་འཚོང་མའི་བུ་མོ་གསེར་མཆོག་འོད་དཔལ་དང་། ཚོང་དཔོན་གྱི་བུ་འཇིགས་བྱིན་དང་། འཇམ་དཔལ་གཞོན་ནུར་གྱུར་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང་། ཐམས་ཅད་དང་ལྡན་པའི་འཁོར་དེ་</s>
  </p>
  <p id="935">
    <s id="935:1">དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། </s>
  </p>
  <p id="936">
    <s id="936:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</s>
  </p>
  <p id="937">
    <s id="937:1">འཕགས་པ་འཇམ་དཔལ་རྣམ་པར་རོལ་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
  </p>
  <p id="938">
    <s id="938:1">རྒྱ་གར་གྱི་མཁན་པོ་སུ་རེན་དྲ་བོ་དྷི་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་ཞུས་ཏེ་གཏན་ལ་ཕབ་པ།། །།</s>
  </p>
</text>
