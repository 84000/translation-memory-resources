<?xml version='1.0' encoding='utf-8'?>
<text>
  <p id="1">
    <s id="1:1"><ref folio="F.15.b"/>༄༅༅། །རྒྱ་གར་སྐད་དུ། ཨཱརྱ་དྷརྨ་ཎ་ཡ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། </s>
    <s id="1:2">འཕགས་པ་ཆོས་ཀྱི་ཚུལ་ཞེས་བྱ་བ་ཐེག་པ་ཆེན་པོའི་མདོ། </s>
    <s id="1:3">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་ན་སྨྱུག་མ་ལས་བྱས་པའི་འཁོར་གྱི་ཁྱམས་ན་བཞུགས་ཏེ། </s>
  </p>
  <p id="4">
    <s id="4:1">དེའི་ཚེ་སྨྱུག་མ་ལས་བྱས་པའི་འཁོར་གྱི་ཁྱམས་སུ་འདུས་ཤིང་འཁོད་པའི་བྱང་ཆུབ་སེམས་དཔའ་རབ་ཏུ་མང་པོ་དག་འདི་སྙམ་དུ་སེམས་ཏེ། </s>
  </p>
  <p id="5">
    <s id="5:1">བདག་ཅག་གིས་ཇི་ལྟར་གནས་པར་བྱ། </s>
  </p>
  <p id="6">
    <s id="6:1">ཇི་ལྟར་བསྒྲུབ་པར་བྱ། </s>
  </p>
  <p id="7">
    <s id="7:1">ཇི་ལྟར་རྣལ་འབྱོར་དུ་བྱ། </s>
  </p>
  <p id="8">
    <s id="8:1">ཇི་ལྟར་སེམས་ཅན་རྣམས་ཡོངས་སུ་སྨིན་པར་བྱ་སྙམ་པ་དང་། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རབ་ཏུ་མང་པོ་དེ་དག་གི་བསམ་པ་མཁྱེན་ནས་</s>
  </p>
  <p id="9">
    <s id="9:1">སྨྱུག་མ་ལས་བྱས་པའི་འཁོར་གྱི་ཁྱམས་ག་ལ་བ་དེར་གཤེགས་ཏེ་</s>
  </p>
  <p id="10">
    <s id="10:1">བྱོན་ནས་</s>
  </p>
  <p id="11">
    <s id="11:1">གདན་བཏིང་བ་ལ་བཞུགས་སོ། །</s>
  </p>
  <p id="12">
    <s id="12:1">བཞུགས་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རབ་ཏུ་མང་པོ་དེ་དག་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="13">
    <s id="13:1">རིགས་ཀྱི་བུ་དག་ལེགས་སོ་ལེགས་སོ། །</s>
  </p>
  <p id="14">
    <s id="14:1">ཁྱོད་ཀྱི་རྟོག་པ་ནི་བཟང་ངོ་། །</s>
  </p>
  <p id="15">
    <s id="15:1">ཡིད་ཀྱི་དྲི་བ་ནི་མཛེས་སོ། །</s>
  </p>
  <p id="16">
    <s id="16:1">སྤོབས་པ་ནི་དགེའོ། །</s>
  </p>
  <p id="17">
    <s id="17:1">ཡིད་ལ་བྱ་བ་ནི་ཚུལ་བཞིན་ནོ། །</s>
  </p>
  <p id="18">
    <s id="18:1">རིགས་ཀྱི་བུ་དག་དེ</s>
  </p>
  <p id="19">
    <s id="19:1">འི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་། </s>
    <s id="19:2">བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཚུལ་གང་བྱང་ཆུབ་སེམས་དཔའི་སྤྱོད་པ་ཐམས་ཅད་སྟོན་པར་བྱེད་པ་དང་། སངས་རྒྱས་ཀྱི་ཆོས་ཐམས་ཅད་རྗོད་པར་བྱེད་པ་དེ་ལྟ་བུའི་ཆོས་ཀྱི་ཚུལ་ངས་ཁྱོད་ལ་བཤད་དོ། །</s>
  </p>
  <p id="20">
    <s id="20:1">བཅོམ་ལྡན་འདས་ལེགས་སོ་ཞེས་གསོལ་ནས། </s>
  </p>
  <p id="21">
    <s id="21:1">བྱང་ཆུབ་སེམས་དཔའ་དེ་དག་བཅོམ་ལྡན་འདས་ཀྱི་ལྟར་ཉན་པ་དང་། བཅོམ་ལྡན་འདས་ཀྱིས་དེ་དག་ལ་འདི་སྐད་<ref folio="F.16.a"/>ཅེས་བཀའ་སྩལ་ཏོ། །</s>
  </p>
  <p id="22">
    <s id="22:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="23">
    <s id="23:1">མྱ་ངན་ལས་འདས་པའི་བསམ་པ་ཅན་དུ་གྱིས་ཤིག །</s>
    <s id="23:2">འཁོར་བར་སྦྱོར་བ་ཅན་དུ་གྱིས་ཤིག །</s>
    <s id="23:3">འཁོར་བ་དང་མྱ་ངན་ལས་འདས་པ་ལ་ཡང་གནས་པར་མ་བྱེད་ཅིག །</s>
  </p>
  <p id="24">
    <s id="24:1">དེ་དག་གིས་གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་མྱ་ངན་ལས་འདས་པའི་བསམ་པ་ཅན་དང་འཁོར་བར་སྦྱོར་བ་ཅན་ལགས། </s>
    <s id="24:2">ཇི་ལྟར་ན་འཁོར་བ་དང་། མྱ་ངན་ལས་འདས་པ་ལ་ཡང་མི་གནས་པ་ལགས། </s>
    <s id="24:3">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="24:4">འཆི་བ་མེད་པའི་བདེ་བ་ལ་རེག་པར་བྱ་བའི་ཕྱིར་མྱ་ངན་ལས་འདས་པའི་བསམ་པ་ཅན་ཡིན། </s>
  </p>
  <p id="25">
    <s id="25:1">དགེ་བའི་རྩ་བ་བསགས་པའི་ཕྱིར་འཁོར་བར་སྦྱོར་བ་ཅན་ཡིན། </s>
  </p>
  <p id="26">
    <s id="26:1">འཕགས་པ་དང་སོ་སོའི་སྐྱེ་བོ་དག་སྟེན་པའི་ཕྱིར་འཁོར་བ་དང་མྱ་ངན་ལས་འདས་པ་ལའང་མི་གནས་ཏེ་དེ་ནི་ཚུལ་ལོ། །</s>
  </p>
  <p id="27">
    <s id="27:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="28">
    <s id="28:1">རང་གི་སེམས་ཡོངས་སུ་སྦྱོངས་ཤིག །</s>
    <s id="28:2">ཕ་རོལ་གྱི་སེམས་སྲུངས་ཤིག །</s>
    <s id="28:3">སེམས་དཔའ་བ་ཅན་དུ་གྱིས་ཤིག །</s>
    <s id="28:4">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་རང་གི་སེམས་ཡོངས་སུ་སྦྱོང་བར་བགྱིད་པ་ལགས། </s>
    <s id="28:5">ཇི་ལྟར་ན་གཞན་གྱི་སེམས་སྲུང་བ་ལགས། </s>
    <s id="28:6">ཇི་ལྟར་ན་སེམས་དཔའ་བ་ཅན་ལགས། </s>
    <s id="28:7">བཀའ་སྩལ་པ། ཉོན་མོངས་པ་སེལ་བས་རང་གི་སེམས་ཡོངས་སུ་སྦྱོང་བར་བྱེད་པ་ཡིན། </s>
  </p>
  <p id="29">
    <s id="29:1">ཁོང་ཁྲོ་བ་མེད་པས་གཞན་གྱི་སེམས་སྲུང་བ་ཡིན། </s>
  </p>
  <p id="30">
    <s id="30:1">བྱང་ཆུབ་ཀྱི་སེམས་མི་གཏོང་བས་སེམས་དཔའ་བ་ཡིན་ཏེ་དེ་ནི་ཚུལ་ལོ། །</s>
  </p>
  <p id="31">
    <s id="31:1">རིགས་ཀྱི་བུ་དག་དེ་ལྟ་བས་ན་བྱ་བ་དང་ཡང་འགལ་བར་མ་བྱེད་ཅིག །</s>
  </p>
  <p id="32">
    <s id="32:1">བྱ་བ་མ་ཡིན་པ་ལ་ཡང་སྣང་བར་གྱིས་ཤིག །</s>
    <s id="32:2">བྱས་པ་ལ་ལན་རེ་བ་མེད་པར་གྱིས་ཤིག །</s>
    <s id="32:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་བགྱི་བ་དང་མི་འགལ་བར་བགྱིད་པ་ལགས། </s>
    <s id="32:4">ཇི་ལྟར་ན་མི་བགྱི་བ་ལ་ཡང་གདའ་བ་ལགས། </s>
    <s id="32:5">ཇི་ལྟར་ན་བགྱི་བ་ལ་ལན་རེ་བ་མ་མཆིས་པ་ལགས། </s>
    <s id="32:6">བཀའ་སྩལ་པ། བྱ་བ་དང་འགལ་བར་མི་བྱ་བ་ནི་རྟེན་ཅིང་འབྲེལ་པར་འབྱུང་བའི་ཆོས་ལ་འཇུག་པས་ལས་ཀྱི་རྣམ་པར་སྨིན་པ་ལ་ཡིད་ཆེས་པར་བྱའོ། །</s>
  </p>
  <p id="33">
    <s id="33:1"><ref folio="F.16.b"/>བྱ་བ་མ་ཡིན་པ་ལ་སྣང་བ་ནི་སྙིང་རྗེ་ཆེན་པོ་ལ་འཇུག་པའོ། །</s>
  </p>
  <p id="34">
    <s id="34:1">བྱས་པ་ལ་ལན་རེ་བ་མེད་པ་ནི་ལན་དུ་ཕན་འདོགས་པར་རེ་བ་མེད་པ་སྟེ་དེ་ནི་ཚུལ་ལོ། །</s>
  </p>
  <p id="35">
    <s id="35:1">རིགས་ཀྱི་བུ་དག་དེ་ལྟ་བས་ན་དུས་མ་ཡིན་པར་ནི་མ་ལྡང་ཅིག །</s>
  </p>
  <p id="36">
    <s id="36:1">དུས་ལ་བབ་ན་ནི་མ་ཉལ་ཅིག །</s>
  </p>
  <p id="37">
    <s id="37:1">ཉལ་བ་རྣམས་ནི་སློང་ཤིག །</s>
    <s id="37:2">རྟག་ཏུ་ནི་ཉོལ་ཅིག །</s>
  </p>
  <p id="38">
    <s id="38:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་དུས་མ་ལགས་པར་མི་ལྡང་བ་ལགས། </s>
    <s id="38:2">ཇི་ལྟར་ན་དུས་ལ་བབ་ན་</s>
  </p>
  <p id="39">
    <s id="39:1">མི་ཉལ་བ་ལགས། </s>
    <s id="39:2">ཇི་ལྟར་ན་ཉལ་བ་རྣམས་སློང་བ་ལགས། </s>
    <s id="39:3">ཇི་ལྟར་ན་རྟག་ཏུ་ཉལ་བ་ལགས། </s>
    <s id="39:4">བཀའ་སྩལ་པ། དུས་མ་ཡིན་པར་མི་ལྡང་བ་ནི་སྣོད་དུ་མ་གྱུར་པ་རྣམས་ལ་ཆོས་མི་བསྟན་པའོ། །</s>
  </p>
  <p id="40">
    <s id="40:1">དུས་ལ་བབ་ན་མི་ཉལ་བ་ནི་སྣོད་དུ་གྱུར་པ་ལས་འདའ་བར་མི་བྱའོ། །</s>
  </p>
  <p id="41">
    <s id="41:1">ཉལ་བ་རྣམས་བསླང་བ་ནི་དུས་དང་དུས་མ་ཡིན་པས་བསྐུལ་བའོ། །</s>
  </p>
  <p id="42">
    <s id="42:1">རྟག་ཏུ་ཉལ་བ་ནི་སྙོམས་པར་འཇུག་པ་ལས་མི་ལྡང་བ་སྟེ་དེ་ནི་ཚུལ་ལོ། །</s>
  </p>
  <p id="43">
    <s id="43:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="44">
    <s id="44:1">ཡིད་བརྟན་པ་མེད་པར་གྱིས་ཤིག །</s>
    <s id="44:2">ཡིད་བརྟན་པ་གཞིག་པར་གྱིས་ཤིག །</s>
    <s id="44:3">ཡིད་མ་བརྟན་པ་རྣམས་ལ་ཡིད་བརྟན་པར་གྱིས་ཤིག །</s>
    <s id="44:4">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཡིད་མི་རྟོན་པ་ལགས། </s>
    <s id="44:5">ཇི་ལྟར་ན་ཡིད་བརྟན་པ་འཇིག་པར་བགྱིད་པ་ལགས། </s>
    <s id="44:6">ཇི་ལྟར་ན་ཡིད་མ་བརྟན་པ་རྣམས་ལ་ཡིད་རྟོན་པ་ལགས། </s>
    <s id="44:7">བཀའ་སྩལ་པ། ཡིད་མི་བརྟན་ཞེས་བྱ་བ་ནི་གཟུགས་མེད་པའི་སྙོམས་པར་འཇུག་པ་རྣམས་ལ་ཡིད་མི་གཞག་པའོ། །</s>
  </p>
  <p id="45">
    <s id="45:1">ཡིད་བརྟན་པ་གཞིག་པར་བྱ་བ་ནི་སྙོམས་པར་འཇུག་པ་བཟློག་པའོ། །</s>
  </p>
  <p id="46">
    <s id="46:1">ཡིད་མ་བརྟན་པ་རྣམས་ལ་ཡིད་བརྟན་པར་བྱ་བ་ནི་ལོག་པར་ཞུགས་པ་རྣམས་ལ་སྟེ་དེ་ནི་ཚུལ་ལོ། །</s>
  </p>
  <p id="47">
    <s id="47:1">རིགས་ཀྱི་བུ་དག་དེ་ལྟ་བས་ན་ནོར་དང་ལྡན་པར་གྱིས་ཤིག །</s>
    <s id="47:2">བྱས་པ་ཤེས་པ་མེད་པར་སྦྱོར་ཅིག །</s>
  </p>
  <p id="48">
    <s id="48:1">ཅི་ལའང་ལན་རེ་བར་མ་བྱེད་ཅིག །</s>
  </p>
  <p id="49">
    <s id="49:1">རྙེད་པ་ཆེན་པོས་ཉེ་བར་འཚོ་བར་གྱིས་ཤིག །</s>
    <s id="49:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ནོར་དང་ལྡན་པ་ལགས། </s>
    <s id="49:3">ཇི་ལྟར་ན་བྱས་པ་འཚལ་བ་མ་མཆིས་པར་སྦྱོར་བ་ལགས། <ref folio="F.17.a"/></s>
    <s id="49:4">ཇི་ལྟར་ན་ཅི་ལའང་ལན་མི་རེ་བ་ལགས། </s>
    <s id="49:5">ཇི་ལྟར་ན་རྙེད་པ་ཆེན་པོས་ཉེ་བར་འཚོ་བ་ལགས། </s>
    <s id="49:6">བཀའ་སྩལ་པ། ནོར་དང་ལྡན་པ་ཞེས་བྱ་བ་ནི་ནོར་བདུན་དང་ལྡན་པའོ། །</s>
  </p>
  <p id="50">
    <s id="50:1">བྱས་པ་ཤེས་པ་མེད་པར་སྦྱར་བ་ནི་སེར་སྣ་ཅན་རྣམས་སྦྱིན་པ་ལ་སྦྱར་བ་དང་། ཤེས་རབ་འཆལ་པ་རྣམས་ཤེས་རབ་ལ་སྦྱར་བའོ། །</s>
  </p>
  <p id="51">
    <s id="51:1">ཅི་ལའང་ལན་རེ་བ་མེད་པ་ནི་རང་གི་དགོས་པ་ལའང་ནན་ཏན་དུ་བྱ་བའོ། །</s>
  </p>
  <p id="52">
    <s id="52:1">རྙེད་པ་ཆེན་པོས་ཉེ་བར་འཚོ་བ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བ་སྟེ་དེ་ནི་ཚུལ་ལོ། །</s>
  </p>
  <p id="53">
    <s id="53:1">རིགས་ཀྱི་བུ་དག་དེ་ལྟ་བས་ན་ཆགས་པ་ཡང་ཤེས་པར་གྱིས་ཤིག །</s>
    <s id="53:2">ཆགས་པ་རྣམས་ལ་ཡང་སྤྱོད་ཅིག །</s>
  </p>
  <p id="54">
    <s id="54:1">ཆགས་པ་ལ་ཞེན་པ་རྣམས་ལའང་ལྟོས་ཤིག །</s>
    <s id="54:2">ཆགས་པ་མེད་པ་ལའང་སྲུངས་ཤིག །</s>
    <s id="54:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ལ་ཆགས་པ་འཚལ་བ་ལགས། </s>
    <s id="54:4">ཇི་ལྟར་ན་ཆགས་པ་རྣམས་ལ་སྤྱོད་པ་ལགས། </s>
    <s id="54:5">ཇི་ལྟར་ན་ཆགས་པར་ཞེན་པ་ལ་ལྟ་བ་ལགས། </s>
    <s id="54:6">ཇི་ལྟར་ན་ཆགས་པ་མ་མཆིས་པ་སྲུང་བ་ལགས། </s>
    <s id="54:7">བཀའ་སྩལ་པ། ཆགས་པ་ཤེས་པར་བྱ་བ་ནི་གཟུགས་མེད་པའི་སྙོམས་པར་འཇུག་པ་རྣམས་སོ། །</s>
  </p>
  <p id="55">
    <s id="55:1">ཆགས་པ་རྣམས་ལ་སྤྱད་པ་ནི་སྐྱེ་མཆེད་དྲུག་གཅད་པའོ། །</s>
  </p>
  <p id="56">
    <s id="56:1">ཆགས་པར་ཞེན་པ་ལ་ལྟ་བ་ནི་སོ་སོའི་སྐྱེ་བོ་ཡོངས་སུ་སྨིན་པར་བྱ་བའོ། །</s>
  </p>
  <p id="57">
    <s id="57:1">ཆགས་པ་མེད་པ་སྲུང་བ་ནི་སྐྱོན་མེད་པར་མི་འཇུག་པ་སྟེ་དེ་ནི་ཚུལ་ལོ། །</s>
  </p>
  <p id="58">
    <s id="58:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="59">
    <s id="59:1">འཇིགས་པར་གྱིས་ཤིག ། </s>
    <s id="59:2">མངོན་པར་དགའ་བ་མེད་པར་གྱིས་ཤིག །</s>
    <s id="59:3">སྙིང་བརྩེ་བ་མེད་པར་གྱིས་ཤིག །</s>
    <s id="59:4">སྙིང་རྗེ་བ་མེད་པར་གྱིས་ཤིག །</s>
    <s id="59:5">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་འཇིགས་པར་བགྱིད་པ་ལགས། </s>
    <s id="59:6">ཇི་ལྟར་ན་མངོན་པར་དགའ་བ་མ་མཆིས་པ་ལགས། </s>
    <s id="59:7">ཇི་ལྟར་ན་སྙིང་བརྩེ་བ་མ་མཆིས་པ་ལགས། </s>
    <s id="59:8">ཇི་ལྟར་ན་སྙིང་རྗེ་བ་མ་མཆིས་པ་ལགས། </s>
    <s id="59:9">བཀའ་སྩལ་པ། འཇིགས་ཞེས་བྱ་བ་ནི་ཉན་ཐོས་དང་རང་སངས་རྒྱས་ཀྱི་སས་འཇིགས་པའོ། །</s>
  </p>
  <p id="60">
    <s id="60:1">མངོན་པར་དགའ་བ་མེད་ཅེས་བྱ་བ་ནི་གཟུགས་མེད་པའི་སྙོམས་པར་འཇུག་པ་རྣམས་ལ་<ref folio="F.17.b"/>དགའ་བ་མེད་པའོ། །</s>
  </p>
  <p id="61">
    <s id="61:1">སྙིང་བརྩེ་བ་མེད་པ་ནི་ཕྱི་རོལ་གྱི་དངོས་པོ་རྣམས་ཡོངས་སུ་བཏང་བ་ལའོ། །</s>
  </p>
  <p id="62">
    <s id="62:1">སྙིང་རྗེ་བ་མེད་པ་ནི་ནང་གི་དངོས་པོ་མགོ་ལ་སོགས་པ་ཡོངས་སུ་བཏང་བ་ལ་སྟེ། </s>
  </p>
  <p id="63">
    <s id="63:1">དེ་ནི་ཚུལ་ལོ། །</s>
  </p>
  <p id="64">
    <s id="64:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="65">
    <s id="65:1">བདེན་པ་ཡང་ཁོང་དུ་ཆུད་པར་གྱིས་ཤིག ། བརྫུན་དུ་སྨྲ་བ་ཡང་མ་སྤང་ཞིག །</s>
    <s id="65:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་བདེན་པ་ཁོང་དུ་ཆུད་པར་བགྱི་བ་ལགས། </s>
    <s id="65:3">ཇི་ལྟར་ན་བརྫུན་དུ་སྨྲ་བ་ནི་མི་སྤོང་བ་ལགས། </s>
    <s id="65:4">བཀའ་སྩལ་པ། བདེན་པ་ཁོང་དུ་ཆུད་པར་བྱ་བ་ནི་ཉན་ཐོས་དང་རང་སངས་རྒྱས་འདུལ་བའི་ཕྱིར་རོ། །</s>
  </p>
  <p id="66">
    <s id="66:1">བརྫུན་དུ་སྨྲ་བ་མི་སྤང་བ་ནི་འདུས་བྱས་ལ་ཉེ་བར་སྤྱོད་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="67">
    <s id="67:1">རིགས་ཀྱི་བུ་དག་དེ་ལྟ་བས་ན་ཕ་རོལ་ཏུ་ཕྱིན་པར་བགྱིས་ཏེ། </s>
  </p>
  <p id="68">
    <s id="68:1">ཚུ་རོལ་གྱི་ངོགས་ལ་བལྟ་བར་གྱིས་ཤིག །</s>
    <s id="68:2">ཕ་རོལ་ཏུ་ཕྱིན་པར་མ་བྱེད་པར་ཕ་རོལ་གྱི་ངོགས་ལ་བལྟ་བར་གྱིས་ཤིག །</s>
    <s id="68:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཕ་རོལ་ཏུ་ཕྱིན་ཅིང་ཚུ་རོལ་གྱི་ངོགས་ལ་བལྟ་བ་ལགས། </s>
    <s id="68:4">ཇི་ལྟར་ན་ཕ་རོལ་ཏུ་ཕྱིན་པར་མི་བགྱིད་ཅིང་ཕ་རོལ་གྱི་ངོགས་ལ་བལྟ་བ་ལགས། </s>
    <s id="68:5">བཀའ་སྩལ་པ། ཕ་རོལ་ཏུ་ཕྱིན་པ་ནི་སེམས་ཅན་ཐམས་ཅད་ཀྱི་སེམས་དང་། སྤྱོད་པ་དང་། བསམ་པ་ལའོ། །</s>
  </p>
  <p id="69">
    <s id="69:1">ཚུ་རོལ་གྱི་ངོགས་ལ་བལྟ་བ་ནི་སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་རོ། །</s>
  </p>
  <p id="70">
    <s id="70:1">ཕ་རོལ་ཏུ་ཕྱིན་པར་མི་བྱ་བ་ནི་ཕ་རོལ་བསྒྲལ་བའི་ཕྱིར་རོ། །</s>
  </p>
  <p id="71">
    <s id="71:1">ཕ་རོལ་གྱི་ངོགས་ལ་ལྟ་བ་ནི་རྟག་ཏུ་མྱ་ངན་ལས་འདའ་བ་ལ་གཞོལ་བར་བྱ་སྟེ་དེ་ནི་ཚུལ་ལོ། །</s>
  </p>
  <p id="72">
    <s id="72:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="73">
    <s id="73:1">རྟག་ཏུ་མི་འཐུན་པར་ཡང་གྱིས་ལ་རྩོད་པ་མེད་པ་མཆོག་ཏུ་ཡང་གྱིས་ཤིག །</s>
    <s id="73:2">བྱམས་པ་ལ་ཡང་གནས་ལ་སྐྱོན་ཡང་མཐོང་བར་གྱིས་ཤིག །</s>
    <s id="73:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་རྟག་ཏུ་མི་འཐུན་པར་བགྱིད་པ་དང་། རྩོད་པ་མ་མཆིས་པ་མཆོག་ཏུ་བགྱིད་པ་ལགས། </s>
    <s id="73:4">ཇི་ལྟར་ན་བྱམས་པ་ལ་གནས་ཤིང་སྐྱོན་ཡང་མཐོང་བ་ལགས། </s>
    <s id="73:5">བཀའ་སྩལ་པ། རྟག་ཏུ་མི་འཐུན་པར་བྱེད་པ་ནི་དམ་པའི་ཆོས་ཡོངས་སུ་གཟུང་བའི་ཕྱིར་རོ། །</s>
  </p>
  <p id="74">
    <s id="74:1"><ref folio="F.18.a"/>རྩོད་པ་མེད་པ་མཆོག་ཏུ་བྱེད་པ་ནི་བསམ་པ་དག་པའི་ཕྱིར་རོ། །</s>
  </p>
  <p id="75">
    <s id="75:1">བྱམས་པ་ལ་གནས་པ་ནི་སེམས་ཅན་ཡོངས་སུ་བསྐྱབ་པའི་ཕྱིར་རོ། །</s>
  </p>
  <p id="76">
    <s id="76:1">ཉེས་པ་མཐོང་བ་ནི་འདུས་བྱས་ཀྱི་དངོས་པོ་ཐམས་ཅད་དེ་དེ་ནི་ཚུལ་ལོ། །</s>
  </p>
  <p id="77">
    <s id="77:1">རིགས་ཀྱི་བུ་དག་དེ་ལྟ་བས་ན་ཟད་པ་ཡང་ཟད་པར་མ་བྱེད་ཅིག །</s>
  </p>
  <p id="78">
    <s id="78:1">མི་ཟད་པར་ཡང་ལྟུང་བར་མ་བྱེད་ཅིག །</s>
  </p>
  <p id="79">
    <s id="79:1">ཟད་པའི་ཆོས་ཉིད་ཀྱང་ཁོང་དུ་ཆུད་པར་གྱིས་ཤིག །</s>
    <s id="79:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཟད་པ་ཟད་པར་མི་བགྱིད་པ་ལགས། </s>
    <s id="79:3">ཇི་ལྟར་ན་མི་ཟད་པར་མི་ལྟུང་བ་ལགས། </s>
    <s id="79:4">ཇི་ལྟར་ན་ཟད་པའི་ཆོས་ཉིད་ཀྱང་ཁོང་དུ་ཆུད་པ་ལགས། </s>
    <s id="79:5">བཀའ་སྩལ་པ། ཟད་པ་ཞེས་བྱ་བ་ནི་འདུས་བྱས་སོ། །</s>
  </p>
  <p id="80">
    <s id="80:1">མི་ཟད་པ་ཞེས་བྱ་བ་ནི་འདུས་མ་བྱས་སོ། །</s>
  </p>
  <p id="81">
    <s id="81:1">དེ་ལ་བྱང་ཆུབ་སེམས་དཔས་དགེ་བའི་རྩ་བ་བསགས་པའི་ཕྱིར་འདུས་བྱས་ཀྱང་ཟད་པར་མི་བྱའོ། །</s>
  </p>
  <p id="82">
    <s id="82:1">ཐབས་ལ་མཁས་པས་འདུས་མ་བྱས་སུ་ཡང་ལྟུང་བར་མི་བྱའོ། །</s>
  </p>
  <p id="83">
    <s id="83:1">ཟད་པའི་ཆོས་ཉིད་ཁོང་དུ་ཆུད་པར་བྱ་བ་ནི་མི་རྟག་པའི་མཐར་འགྱུར་བ་སྟེ་དེ་ནི་ཚུལ་ལོ། །</s>
  </p>
  <p id="84">
    <s id="84:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="85">
    <s id="85:1">མུན་པའི་ནང་ནའང་གནས་པར་གྱིས་ཤིག །སྣང་བ་ཡང་ཟིན་པར་གྱིས་ཤིག ། </s>
    <s id="85:2">མི་བྱ་བ་ནི་གྱིས་ཤིག །</s>
    <s id="85:3">བྱ་བ་ནི་ཡལ་བར་ཞོག་ཤིག །</s>
    <s id="85:4">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་མུན་པའི་ནང་ན་གནས་པ་ལགས། </s>
    <s id="85:5">ཇི་ལྟར་ན་སྣང་བ་ཟིན་པ་ལགས། </s>
    <s id="85:6">ཇི་ལྟར་ན་མི་བགྱི་བ་བགྱིད་པ་ལགས། </s>
    <s id="85:7">ཇི་ལྟར་ན་བགྱི་བ་ཡལ་བར་གཞོག་པ་ལགས། </s>
    <s id="85:8">བཀའ་སྩལ་པ། མུན་པ་ཞེས་བྱ་བ་ནི་མི་ཤེས་པ་སྟེ། </s>
  </p>
  <p id="86">
    <s id="86:1">དེ་ལ་བྱང་ཆུབ་སེམས་དཔའ་རྣམས་ཀྱིས་སེམས་ཅན་མི་ཤེས་པ་རྣམས་ཀྱི་དོན་དུ་བདེན་པ་ཐོབ་པར་བྱའོ། །</s>
  </p>
  <p id="87">
    <s id="87:1">སྣང་བ་ཞེས་བྱ་བ་ནི་ཤེས་རབ་སྟེ། </s>
  </p>
  <p id="88">
    <s id="88:1">ཤེས་རབ་དེས་ཀྱང་མུན་པ་བསལ་བར་བྱའོ། །</s>
  </p>
  <p id="89">
    <s id="89:1">མི་བྱ་བ་ཞེས་བྱ་བ་ནི་མྱ་ངན་ལས་འདས་པའོ། །</s>
  </p>
  <p id="90">
    <s id="90:1">བྱ་བ་ཞེས་བྱ་བ་ནི་མངོན་པར་འདུ་བྱ་བ་མེད་པའོ། །</s>
  </p>
  <p id="91">
    <s id="91:1">དེ་བྱང་ཆུབ་སེམས་དཔའ་རྣམས་ཀྱིས་ཡལ་བར་གཞག་པར་བྱ་སྟེ་དེ་ནི་ཚུལ་ལོ། །</s>
  </p>
  <p id="92">
    <s id="92:1">རིགས་ཀྱི་བུ་དག་དེ་ལྟ་བས་ན་ཟབ་མོའི་ཆོས་ཀྱི་སྣང་བ་ལ་ཡང་གནས་པར་གྱིས་ཤིག །</s>
    <s id="92:2">སྣང་བའི་<ref folio="F.18.b"/>ཆོས་རྣམས་ལའང་བརྙས་པར་མ་བྱེད་ཅིག །</s>
  </p>
  <p id="93">
    <s id="93:1">སྣང་བ་དང་མི་སྣང་བ་ལའང་མ་གནས་ཤིག །</s>
    <s id="93:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཟབ་མོའི་ཆོས་ཀྱི་སྣང་བ་ལ་གནས་པ་ལགས། </s>
    <s id="93:3">ཇི་ལྟར་ན་སྣང་བར་གྱུར་པའི་ཆོས་རྣམས་ལ་བརྙས་པ་མ་མཆིས་པ་ལགས། </s>
    <s id="93:4">ཇི་ལྟར་ན་སྣང་བ་དང་མི་སྣང་བ་ལ་མི་གནས་པ་ལགས། </s>
    <s id="93:5">བཀའ་སྩལ་པ། ཟབ་ཅེས་བྱ་བ་ནི་རྟེན་ཅིང་འབྲེལ་པར་འབྱུང་བ་སྟེ། </s>
  </p>
  <p id="94">
    <s id="94:1">དེ་ལ་བྱང་ཆུབ་སེམས་དཔའ་རྣམས་ཀྱིས་ལྟ་བ་ཐམས་ཅད་དང་བྲལ་བས་ཆོས་ཐམས་ཅད་ལ་རྟེན་ཅིང་འབྲེལ་པར་འབྱུང་བ་ཡིན་པར་རིག་པར་བྱའོ། །</s>
  </p>
  <p id="95">
    <s id="95:1">ཆོས་གང་དག་རྟེན་ཅིང་འབྲེལ་པར་འབྱུང་བས་སྣང་བར་གྱུར་པ་དེ་དག་ལ་ཡང་སེམས་ཅན་ཡོངས་སུ་སྨིན་པར་བྱ་བའི་ཕྱིར་བརྙས་པར་མི་བྱའོ། །</s>
  </p>
  <p id="96">
    <s id="96:1">སྣང་བ་དང་མི་སྣང་བ་ལ་གནས་པར་མི་བྱ་བ་ནི་གཉིས་དང་བྲལ་བའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="97">
    <s id="97:1">རིགས་ཀྱི་བུ་དག་དེ་ལྟ་བས་ན་གང་ཡང་དག་པར་བསྡུ་བར་བྱ་བ་དེ་ལ་འདོད་པ་མེད་པར་གྱིས་ཤིག །</s>
    <s id="97:2">ཡང་དག་པར་བསྡུ་བའི་ཕྱིར་ཡང་བརྩོན་འགྲུས་མ་གློད་ཅིག །</s>
  </p>
  <p id="98">
    <s id="98:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གང་ཡང་དག་པར་བསྡུ་བར་བགྱི་བ་དེ་ལ་འདོད་པ་མ་མཆིས་པ་ལགས། </s>
    <s id="98:2">ཇི་ལྟར་ན་ཡང་དག་པར་བསྡུ་བར་བགྱི་བའི་སླད་དུ་བརྩོན་འགྲུས་ལྷོད་པར་མི་བགྱིད་པ་ལགས། </s>
    <s id="98:3">བཀའ་སྩལ་པ། ཡང་དག་པར་བསྡུ་བ་ཞེས་བྱ་བ་ནི་དགེ་བའི་རྩ་བ་རྣམས་སོ། །</s>
  </p>
  <p id="99">
    <s id="99:1">དེ་ལ་འདོད་པ་མེད་པ་ནི་མི་ལྟ་བར་སེམས་ཅན་རྣམས་ལ་གཏང་བའོ། །</s>
  </p>
  <p id="100">
    <s id="100:1">ཡང་དག་པར་བསྡུ་བ་ལ་བརྩོན་འགྲུས་མི་གློད་པ་ནི་དགེ་བའི་རྩ་བ་ལ་ངོམས་མི་ཤེས་པར་བརྩོན་པར་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="101">
    <s id="101:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="102">
    <s id="102:1">གཏིང་དཔག་དཀའ་བར་ཡང་གྱིས་ཤིག །སྤྱོད་པ་གསལ་བ་ལ་ཡང་སྣང་བར་གྱིས་ཤིག །</s>
    <s id="102:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གཏིང་དཔག་དཀའ་བ་ལགས། </s>
    <s id="102:3">ཇི་ལྟར་ན་སྤྱོད་པ་གསལ་བ་ལ་ཡང་གདའ་བ་ལགས། </s>
    <s id="102:4">བཀའ་སྩལ་པ། གཏིང་དཔག་དཀའ་བ་ཞེས་བྱ་བ་ནི་ཟབ་པ་ལ་སྙོམས་པར་འཇུག་པ་སྟེ། </s>
  </p>
  <p id="103">
    <s id="103:1">གང་ལ་ཉན་ཐོས་དང་རང་སངས་རྒྱས་རྣམས་ཀྱིས་<ref folio="F.19.a"/>ཀྱང་གཏིང་མི་རྙེད་པའོ། །</s>
  </p>
  <p id="104">
    <s id="104:1">སྤྱོད་པ་གསལ་བ་ལ་ཡང་སྣང་བ་ཞེས་བྱ་བ་ནི་བྱིས་པ་སོ་སོའི་སྐྱེ་བོའི་ཆོས་རྣམས་དང་འདྲེ་བར་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="105">
    <s id="105:1">རིགས་ཀྱི་བུ་དག་དེ་ལྟ་བས་ན་ལམ་ལས་གཟུར་བར་གྱིས་ཤིག །</s>
    <s id="105:2">ལམ་གོལ་བ་ན་ཡང་སྣང་བར་གྱིས་ཤིག ། </s>
    <s id="105:3">ཡང་དག་པའི་ལམ་ཡང་མ་དོར་ཅིག །</s>
  </p>
  <p id="106">
    <s id="106:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ལམ་ལས་འཛུར་བ་ལགས། </s>
    <s id="106:2">ཇི་ལྟར་ན་ལམ་གོལ་བ་ན་ཡང་གདའ་བ་ལགས། </s>
    <s id="106:3">ཇི་ལྟར་ན་ཡང་དག་པའི་ལམ་མི་འདོར་བ་ལགས། </s>
    <s id="106:4">བཀའ་སྩལ་པ། ལམ་ལས་འཛུར་བ་ཞེས་བྱ་བ་ནི་ཉན་ཐོས་དང་རང་སངས་རྒྱས་ཀྱི་ལམ་ལས་འབྱོལ་བའོ། །</s>
  </p>
  <p id="107">
    <s id="107:1">ལམ་གོལ་བ་ན་སྣང་བ་ནི་སེམས་ཅན་ཡོངས་སུ་སྨིན་པར་བྱ་བའི་ཕྱིར་རོ། །</s>
  </p>
  <p id="108">
    <s id="108:1">ཡང་དག་པའི་ལམ་མི་འདོར་བ་ནི་འདི་ལྟ་སྟེ། </s>
  </p>
  <p id="109">
    <s id="109:1">ཕ་རོལ་ཏུ་ཕྱིན་པ་དྲུག་གི་ལམ་སྟེ་དེ་ནི་ཚུལ་ལོ། །</s>
  </p>
  <p id="110">
    <s id="110:1">རིགས་ཀྱི་བུ་དག་དེ་ལྟ་བས་ན་ཕྱིར་མི་ལྡོག་པའི་གོ་ཆ་ཡང་བགོ་བར་གྱིས་ཤིག །</s>
    <s id="110:2">ཐམས་ཅད་ལས་ཀྱང་ཕྱིར་ལྡོག་པར་གྱིས་ཤིག །</s>
    <s id="110:3">ཕྱིར་ལོག་ནས་ཀྱང་སྒྲོལ་ཅིག །</s>
  </p>
  <p id="111">
    <s id="111:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཕྱིར་མི་ལྡོག་པའི་གོ་ཆ་བགོས་པ་ལགས། </s>
    <s id="111:2">ཇི་ལྟར་ན་ཐམས་ཅད་ལས་ཕྱིར་ལྡོག་པ་ལགས། </s>
    <s id="111:3">ཇི་ལྟར་ན་ཕྱིར་ལྡོག་ནས་</s>
  </p>
  <p id="112">
    <s id="112:1">སྒྲོལ་བ་ལགས། </s>
    <s id="112:2">བཀའ་སྩལ་པ། ཕྱིར་མི་ལྡོག་པའི་གོ་ཆ་བགོས་ཞེས་བྱ་བ་ནི་ཆོས་དང་འཐུན་པའི་དམ་བཅས་པ་ལ་གནས་པའོ། །</s>
  </p>
  <p id="113">
    <s id="113:1">ཐམས་ཅད་ལས་ཕྱིར་ལྡོག་པ་ནི་ཆོས་དང་མི་ལྡན་པའི་དམ་བཅས་པ་ལས་ལྡོག་པའོ། །</s>
  </p>
  <p id="114">
    <s id="114:1">ཕྱིར་ལོག་པ་ནས་སྒྲོལ་བ་ནི་མི་དགེ་བའི་ཆོས་ཐམས་ཅད་ཀྱི་སྟེ་དེ་ནི་ཚུལ་ལོ། །</s>
  </p>
  <p id="115">
    <s id="115:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="116">
    <s id="116:1">འདུམ་པར་གྱིས་ཤིག །</s>
    <s id="116:2">རྟག་ཏུ་དབྱེ་བར་གྱིས་ཤིག །</s>
    <s id="116:3">བརྟན་པར་གྱིས་ཤིག །</s>
    <s id="116:4">བློ་རྒོད་ཅིང་མི་རྒོད་པར་ཡང་གྱིས་ཤིག ། </s>
    <s id="116:5">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་འདུམ་པ་ལགས། </s>
    <s id="116:6">ཇི་ལྟར་ན་རྟག་ཏུ་བྱེ་བ་ལགས། </s>
    <s id="116:7">ཇི་ལྟར་ན་བརྟན་པ་ལགས། </s>
    <s id="116:8">ཇི་ལྟར་ན་བློ་རྒོད་ཅིང་མི་རྒོད་པ་ལགས། </s>
    <s id="116:9">བཀའ་སྩལ་པ། འདུམ་པ་ཞེས་བྱ་བ་ནི་བདུད་ཟིལ་གྱིས་མནན་པའི་ཕྱིར་<ref folio="F.19.b"/>རོ། །</s>
  </p>
  <p id="117">
    <s id="117:1">རྟག་ཏུ་བྱེ་བ་ནི་གཅིག་ནས་གཅིག་ཏུ་བརྒྱུད་ཅིང་མི་གནས་པའི་སེམས་གཞན་དང་གཞན་ཤེས་པའོ། །</s>
  </p>
  <p id="118">
    <s id="118:1">བརྟན་པ་ནི་བསྒྲུབ་པ་ལའོ། །</s>
  </p>
  <p id="119">
    <s id="119:1">བློ་རྒོད་ཅིང་མི་རྒོད་པ་ནི་དགེ་བའི་ཆོས་གཞན་དང་གཞན་ལ་དམིགས་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="120">
    <s id="120:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="121">
    <s id="121:1">རྗེས་སུ་ཆགས་པར་ཡང་གྱིས་ཤིག །</s>
    <s id="121:2">རྟག་ཏུ་ཞེ་འགྲས་པར་ཡང་གྱིས་ཤིག །</s>
    <s id="121:3">ཡུན་རིང་པོར་ལྟ་བར་ཡང་གྱིས་ཤིག །</s>
    <s id="121:4">བྱས་པ་མི་གཟོ་བར་ཡང་གྱིས་ཤིག །</s>
    <s id="121:5">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་རྗེས་སུ་ཆགས་པ་ལགས། </s>
    <s id="121:6">ཇི་ལྟར་ན་རྟག་ཏུ་ཞེ་འགྲས་པ་ལགས། </s>
    <s id="121:7">ཇི་ལྟར་ན་ཡུན་རིང་པོར་ལྟ་བ་ལགས། </s>
    <s id="121:8">ཇི་ལྟར་ན་བྱས་པ་མི་གཟོ་བ་ལགས། </s>
    <s id="121:9">བཀའ་སྩལ་པ། རྗེས་སུ་ཆགས་པ་ཞེས་བྱ་བ་ནི་ཐེག་པ་ཆེན་པོ་ལའོ། །</s>
  </p>
  <p id="122">
    <s id="122:1">ཞེ་འགྲས་པ་ཞེས་བྱ་བ་ནི་ཐེག་པ་དམན་པ་ལའོ། །</s>
  </p>
  <p id="123">
    <s id="123:1">ཡུན་རིང་པོར་ལྟ་བ་ནི་འཁོར་བ་ཡོངས་སུ་བཟུང་བའི་ཕྱིར་རོ། །</s>
  </p>
  <p id="124">
    <s id="124:1">བྱས་པ་མི་གཟོ་བ་ནི་སྡིག་པ་བྱས་པ་རྣམས་ལ་ཕྱིར་ལན་མི་གློན་པ་སྟེ་དེ་ནི་ཚུལ་ལོ། །</s>
  </p>
  <p id="125">
    <s id="125:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="126">
    <s id="126:1">གཏོང་བ་ཡང་ཤིན་ཏུ་ཐོང་ཤིག །སེར་སྣ་ཅན་དུ་ཡང་གྱིས་ཤིག །</s>
    <s id="126:2">འཛིན་པའི་སེམས་ཀྱང་མེད་པར་གྱིས་ཤིག །</s>
    <s id="126:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གཏོང་བ་ཤིན་ཏུ་གཏང་བ་ལགས། </s>
    <s id="126:4">ཇི་ལྟར་ན་སེར་སྣ་ཅན་ལགས། </s>
    <s id="126:5">ཇི་ལྟར་ན་འཛིན་པའི་སེམས་མ་མཆིས་པ་ལགས། </s>
    <s id="126:6">བཀའ་སྩལ་པ། གཏོང་བ་ཤིན་ཏུ་གཏང་བ་ནི་སེམས་ཅན་ཐམས་ཅད་ཡོངས་སུ་མི་གཏང་བའི་ཕྱིར་སྦྱིན་པ་གཏང་བའོ། །</s>
  </p>
  <p id="127">
    <s id="127:1">སེར་སྣ་ཅན་དུ་བྱ་བ་ནི་སྣོད་དུ་མ་གྱུར་པ་རྣམས་ལའོ། །</s>
  </p>
  <p id="128">
    <s id="128:1">འཛིན་པ་མེད་པའི་སེམས་སུ་བྱ་བ་ནི་ཆོས་ལ་སློབ་དཔོན་གྱི་དཔེ་མཁྱུད་མེད་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="129">
    <s id="129:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="130">
    <s id="130:1">གང་དག་སྤངས་པ་དེ་དག་ནི་ཡོངས་སུ་ཟུང་ཤིག །</s>
    <s id="130:2">གང་དག་ཡོངས་སུ་བཟུང་བ་དེ་དག་ནི་ཡལ་བར་ཞོག་ཤིག །</s>
    <s id="130:3">ནད་པ་ལྟར་ཡང་གྱིས་ཤིག །</s>
    <s id="130:4">ན་བ་རྣམས་ཀྱང་གསོས་ཤིག །</s>
    <s id="130:5">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གང་དག་སྤངས་པ་དེ་དག་ཡོངས་སུ་འཛིན་པ་ལགས། </s>
    <s id="130:6">ཇི་ལྟར་ན་གང་དག་ཡོངས་སུ་བཟུང་བ་དེ་དག་ཡལ་བར་<ref folio="F.20.a"/>འཇོག་པ་ལགས། </s>
    <s id="130:7">ཇི་ལྟར་ན་ནད་པ་ལྟ་བུར་གྱུར་པ་ལགས། </s>
    <s id="130:8">ཇི་ལྟར་ན་ན་བ་རྣམས་ཀྱང་གསོ་བ་ལགས། </s>
    <s id="130:9">བཀའ་སྩལ་པ། གང་དག་སྤངས་པ་དེ་དག་ཡོངས་སུ་གཟུང་བ་ནི་ལོག་པ་ཉིད་དུ་ངེས་པའི་སེམས་ཅན་སངས་རྒྱས་ཐམས་ཅད་ཀྱིས་སྤངས་པ་དེ་དག་བྱང་ཆུབ་སེམས་དཔས་ཡོངས་སུ་བཟུང་བར་བྱའོ། །</s>
  </p>
  <p id="131">
    <s id="131:1">གང་དག་ཡོངས་སུ་བཟུང་བ་དེ་དག་ཡལ་བར་གཞག་པ་ནི་སློབ་པ་དང་མི་སློབ་པ་ཐམས་ཅད་དོ། །</s>
  </p>
  <p id="132">
    <s id="132:1">ནད་པ་ལྟར་ཡང་བྱ་ཞིང་ན་བ་རྣམས་ཀྱང་གསོ་བར་བྱ་བ་ནི་བསམས་བཞིན་དུ་རྒ་བ་དང་ན་བ་བསྟན་ནས་</s>
  </p>
  <p id="133">
    <s id="133:1">སོ་སོའི་སྐྱེ་བོ་རྣམས་ལ་ཆོས་བསྟན་པ་སྟེ་དེ་ནི་ཚུལ་ལོ། །</s>
  </p>
  <p id="134">
    <s id="134:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="135">
    <s id="135:1">བདུད་ཀྱི་ལས་རྣམས་ནི་འབར་བར་གྱིས་ཤིག །</s>
    <s id="135:2">སངས་རྒྱས་ཀྱི་ཆོས་རྣམས་ནི་ཞི་བར་གྱིས་ཤིག །</s>
    <s id="135:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་བདུད་ཀྱི་ལས་རྣམས་ནི་འབར་བར་བགྱིད་པ་ལགས། </s>
    <s id="135:4">ཇི་ལྟར་ན་སངས་རྒྱས་ཀྱི་ཆོས་རྣམས་ནི་ཞི་བར་བགྱིད་པ་ལགས། </s>
    <s id="135:5">བཀའ་སྩལ་པ། བདུད་ཀྱི་ལས་འབར་བར་བྱེད་པ་ནི་དགེ་བའི་ཆོས་ལ་བརྩོན་པ་རྣམས་ལའོ། །</s>
  </p>
  <p id="136">
    <s id="136:1">སངས་རྒྱས་ཀྱི་ཆོས་རྣམས་ཞི་བར་བྱེད་པ་ནི་ཆོས་ཐམས་ཅད་ཉོན་མོངས་པ་དང་། ཉེ་བའི་ཉོན་མོངས་པ་མེད་པར་སྦྱོར་བ་སྟེ་དེ་ནི་ཚུལ་ལོ། །</s>
  </p>
  <p id="137">
    <s id="137:1">རིགས་ཀྱི་བུ་དག་དེ་ལྟ་བས་ན་བདུད་རྣམས་དང་ནི་འཐབ་པར་གྱིས་ཤིག །</s>
    <s id="137:2">སྟོན་པ་ནི་མ་ཚོལ་ཅིག །</s>
  </p>
  <p id="138">
    <s id="138:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་བདུད་དང་འཐབ་པ་ལགས། </s>
    <s id="138:2">ཇི་ལྟར་ན་སྟོན་པ་མི་ཚོལ་བ་ལགས། </s>
    <s id="138:3">བཀའ་སྩལ་པ། བདུད་དང་འཐབ་པར་བྱ་བ་ནི་བྱང་ཆུབ་སེམས་དཔའ་དག་གང་གི་ཚེ་སེམས་ཅན་རྣམས་ཡོངས་སུ་སྨིན་པར་བྱེད་པ་དེའི་ཚེ་བར་ཆད་བྱ་བའི་ཕྱིར་བདུད་བརྩོན་པར་བྱེད་པ་ནའོ། །</s>
  </p>
  <p id="139">
    <s id="139:1">སྟོན་པ་མི་ཚོལ་བ་ནི་དགེ་བའི་ཆོས་ཐམས་ཅད་དང་ལྡན་པ་སྟེ་དེ་ནི་ཚུལ་ལོ། །</s>
  </p>
  <p id="140">
    <s id="140:1">རིགས་ཀྱི་བུ་དག་དེ་ལྟ་བས་ན་གང་དག་ཉན་ཐོས་ཀྱིས་སྨད་པར་བྱ་བ་དེ་ཁྱེད་ཀྱིས་མ་སྨད་ཅིག །</s>
  </p>
  <p id="141">
    <s id="141:1">གང་ལ་ཉན་ཐོས་མངོན་པར་དགའ་བ་དེ་ལ་ཁྱེད་དགའ་བར་མ་བྱེད་ཅིག །</s>
  </p>
  <p id="142">
    <s id="142:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གང་དག་ཉན་ཐོས་ཀྱིས་<ref folio="F.20.b"/>སྨད་པར་བགྱི་བ་དེ་དག་ལ་མི་དམོད་པ་ལགས། </s>
    <s id="142:2">ཇི་ལྟར་ན་གང་ལ་ཉན་ཐོས་དགའ་བ་དེ་ལ་མི་དགའ་བ་ལགས། </s>
    <s id="142:3">བཀའ་སྩལ་པ། ཉན་ཐོས་ནི་སྐྱེ་བའི་གནས་རྣམས་ལ་སྨོད་དེ། </s>
  </p>
  <p id="143">
    <s id="143:1">དེ་དག་ཁྱེད་ཀྱིས་སྨད་པར་མི་བྱའོ། །</s>
  </p>
  <p id="144">
    <s id="144:1">ཉན་ཐོས་ནི་རང་ཡོངས་སུ་མྱ་ངན་ལས་འདས་པ་ལ་མངོན་པར་དགའ་ན་དེ་ལ་ཁྱེད་ཀྱིས་མངོན་པར་དགའ་བར་མི་བྱ་སྟེ། </s>
  </p>
  <p id="145">
    <s id="145:1">དེ་ནི་ཚུལ་ལོ། །</s>
  </p>
  <p id="146">
    <s id="146:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="147">
    <s id="147:1">འཇིག་རྟེན་ན་གནས་པར་གྱིས་ཤིག །</s>
    <s id="147:2">འཇིག་རྟེན་གྱི་ཆོས་རྣམས་མྱོང་བར་གྱིས་ཤིག །</s>
    <s id="147:3">འཇིག་རྟེན་གྱིས་ཀྱང་མ་གོས་པར་གྱིས་ཤིག །</s>
    <s id="147:4">འཇིག་རྟེན་ན་ཐོགས་པ་རྣམས་ཀྱང་སྒྲོལ་ཅིག །</s>
  </p>
  <p id="148">
    <s id="148:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་འཇིག་རྟེན་ན་གནས་པ་ལགས། </s>
    <s id="148:2">ཇི་ལྟར་ན་འཇིག་རྟེན་གྱི་ཆོས་རྣམས་མྱོང་བ་ལགས། </s>
    <s id="148:3">ཇི་ལྟར་ན་འཇིག་རྟེན་གྱིས་མི་གོས་པ་ལགས། </s>
    <s id="148:4">ཇི་ལྟར་ན་འཇིག་རྟེན་དུ་ཐོགས་པ་སྒྲོལ་བ་ལགས། </s>
    <s id="148:5">བཀའ་སྩལ་པ། འཇིག་རྟེན་ན་གནས་པར་བྱ་བ་ནི་འདོད་པ་དང་། གཟུགས་དང་། གཟུགས་མེད་པ་རྣམས་སུའོ། །</s>
  </p>
  <p id="149">
    <s id="149:1">འཇིག་རྟེན་གྱི་ཆོས་རྣམས་མྱང་བར་བྱ་བ་ནི་འཇིག་རྟེན་གྱི་ཆོས་བརྒྱད་པོ་དག་གོ། །</s>
  </p>
  <p id="150">
    <s id="150:1">འཇིག་རྟེན་གྱིས་མི་གོས་པར་བྱ་བ་ནི་བདེ་བ་དང་སྡུག་བསྔལ་གྱིས་མི་བསྐྱོད་པའི་ཕྱིར་རོ། །</s>
  </p>
  <p id="151">
    <s id="151:1">འཇིག་རྟེན་དུ་ཐོགས་པ་བསྒྲལ་བ་ནི་ཁམས་གསུམ་གྱི་བཙོན་ར་ནས་འདོན་པ་སྟེ། </s>
  </p>
  <p id="152">
    <s id="152:1">དེ་ནི་ཚུལ་ལོ། །</s>
  </p>
  <p id="153">
    <s id="153:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="154">
    <s id="154:1">ཡང་བར་གྱིས་ཤིག །</s>
    <s id="154:2">ལྕི་བར་གྱིས་ཤིག །</s>
    <s id="154:3">སྡུག་བསྔལ་བར་གྱིས་ཤིག །</s>
    <s id="154:4">བདེ་བར་གྱིས་ཤིག །</s>
    <s id="154:5">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཡང་བ་ལགས། </s>
    <s id="154:6">ཇི་ལྟར་ན་ལྕི་བ་ལགས། </s>
    <s id="154:7">ཇི་ལྟར་ན་སྡུག་བསྔལ་བ་ལགས། </s>
    <s id="154:8">ཇི་ལྟར་ན་བདེ་བ་ལགས། </s>
    <s id="154:9">བཀའ་སྩལ་པ། ཡང་བ་ནི་སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་སྙིང་ལས་སུ་བྱེད་པའོ། །</s>
  </p>
  <p id="155">
    <s id="155:1">ལྕི་བ་ནི་ཡི་དམ་ལ་བརྟན་པའོ། །</s>
  </p>
  <p id="156">
    <s id="156:1">སྡུག་བསྔལ་བར་བྱ་བ་ནི་མི་འཐུན་པའི་གཉེན་པོ་རྣམས་ལའོ། །</s>
  </p>
  <p id="157">
    <s id="157:1">བདེ་བར་བྱ་བ་ནི་བསོད་ནམས་བྱས་པའི་ཕྱིར་ཏེ། </s>
  </p>
  <p id="158">
    <s id="158:1">དེ་ནི་ཚུལ་ལོ། །</s>
  </p>
  <p id="159">
    <s id="159:1">རིགས་ཀྱི་བུ་དག་དེ་ལྟ་བས་ན་མི་སྣང་བར་ཡང་གྱིས་ཤིག །</s>
    <s id="159:2">ཐམས་ཅད་དུ་སྣང་<ref folio="F.21.a"/>བར་ཡང་གྱིས་ཤིག །</s>
    <s id="159:3">བྱོལ་བར་བྱ་བ་རྣམས་ལ་ནི་བྱོལ་ཅིག །</s>
  </p>
  <p id="160">
    <s id="160:1">བསྡད་པར་བྱ་བ་རྣམས་ལ་ནི་སྡོད་ཅིག །</s>
  </p>
  <p id="161">
    <s id="161:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ལ་མི་གདའ་བ་ཡང་ལགས། </s>
    <s id="161:2">ཇི་ལྟར་ན་ཐམས་ཅད་དུ་གདའ་བ་ཡང་ལགས། </s>
    <s id="161:3">ཇི་ལྟར་ན་བྱོལ་བར་བགྱི་བ་རྣམས་ལ་བྱོལ་བ་ལགས། </s>
    <s id="161:4">ཇི་ལྟར་ན་བསྡད་པར་བགྱི་བ་རྣམས་ལ་སྡོད་པར་བགྱིད་པ་ལགས། </s>
    <s id="161:5">བཀའ་སྩལ་པ། མི་སྣང་བར་བྱ་བ་ནི་ལྟུང་བ་དང་འཁྲུལ་པ་ཐམས་ཅད་ལས་ཡང་དག་པར་འདས་པར་བྱ་བའོ། །</s>
  </p>
  <p id="162">
    <s id="162:1">ཐམས་ཅད་དུ་སྣང་བར་ཡང་བྱ་བ་ནི་བྱང་ཆུབ་ཀྱི་ཕྱོགས་ཀྱི་ཆོས་ཡང་དག་པར་བསྒྲུབ་པའི་ཕྱིར་རོ། །</s>
  </p>
  <p id="163">
    <s id="163:1">བྱོལ་བར་བྱ་བ་རྣམས་ལས་འབྱོལ་བ་ནི་འཐབ་མོ་དང་རྩོད་པ་རྣམས་ལས་སོ། །</s>
  </p>
  <p id="164">
    <s id="164:1">བསྡད་པར་བྱ་བ་རྣམས་ལ་སྡོད་པ་ནི་སེམས་ཅན་ཚོགས་པར་བྱ་བའི་ཕྱིར་ཏེ་</s>
    <s id="164:2">དེ་ནི་ཚུལ་ལོ། །</s>
  </p>
  <p id="165">
    <s id="165:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="166">
    <s id="166:1">མ་བྱས་པ་རྣམས་ལའང་གནས་པར་གྱིས་ཤིག །བྱས་པ་རྣམས་ལའང་གནས་པར་གྱིས་ཤིག །</s>
    <s id="166:2">བྱས་པ་དང་མ་བྱས་པ་རྣམས་ལའང་སེམས་མཉམ་པར་གྱིས་ཤིག །</s>
    <s id="166:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་མ་བགྱིས་པ་རྣམས་ལའང་གནས་པ་ལགས། </s>
    <s id="166:4">ཇི་ལྟར་ན་བགྱིས་པ་རྣམས་ལའང་གནས་པ་ལགས། </s>
    <s id="166:5">ཇི་ལྟར་ན་བགྱིས་པ་དང་མ་བགྱིས་པ་རྣམས་ལའང་སེམས་མཉམ་པ་ལགས། </s>
    <s id="166:6">བཀའ་སྩལ་པ། མ་བྱས་པ་རྣམས་ལ་གནས་པ་ནི་དགེ་བའི་རྩ་བ་ཡང་དག་པར་བསྒྲུབ་པའི་ཕྱིར་རོ། །</s>
  </p>
  <p id="167">
    <s id="167:1">བྱས་པ་རྣམས་ལ་གནས་པ་ནི་དགེ་བའི་རྩ་བ་བྱས་པ་དེའི་གོང་མའི་ཆོས་དང་སྦྱར་བར་བྱ་བའི་ཕྱིར་རོ། །</s>
  </p>
  <p id="168">
    <s id="168:1">བྱས་པ་དང་མ་བྱས་པ་རྣམས་ལ་སེམས་མཉམ་པར་བྱ་བ་ནི་ཚུལ་ཁྲིམས་དང་ལྡན་པ་དང་། ཚུལ་ཁྲིམས་འཆལ་པ་རྣམས་ལ་བྱེ་བྲག་མེད་པའི་འདུ་ཤེས་སུ་བྱ་བ་སྟེ་</s>
    <s id="168:2">དེ་ནི་ཚུལ་ལོ། །</s>
  </p>
  <p id="169">
    <s id="169:1">རིགས་ཀྱི་བུ་དག་དེ་ལྟ་བས་ན་སྙིང་པོ་མེད་པ་ལས་ཀྱང་སྙིང་པོ་ཚོལ་ཅིག །</s>
  </p>
  <p id="170">
    <s id="170:1">སྙིང་པོ་ལ་ཡང་སྙིང་པོ་མེད་པའི་འདུ་ཤེས་སྐྱེད་ཅིག །</s>
  </p>
  <p id="171">
    <s id="171:1">སྙིང་པོ་དང་སྙིང་པོ་མེད་པ་ལ་ཡང་སྤྱོད་ཅིག །</s>
  </p>
  <p id="172">
    <s id="172:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་སྙིང་པོ་མ་མཆིས་པ་ལ་སྙིང་པོ་ཚོལ་བ་ལགས། <ref folio="F.21.b"/></s>
    <s id="172:2">ཇི་ལྟར་ན་སྙིང་པོ་ལ་སྙིང་པོ་མ་མཆིས་པར་འདུ་ཤེས་བསྐྱེད་པ་ལགས། </s>
    <s id="172:3">ཇི་ལྟར་ན་སྙིང་པོ་དང་སྙིང་པོ་མ་མཆིས་པ་ལ་སྤྱོད་པ་ལགས། </s>
    <s id="172:4">བཀའ་སྩལ་པ། སྙིང་པོ་མེད་ཅེས་བྱ་བ་ནི་ལུས་དང་། སྲོག་དང་། ལོངས་སྤྱོད་རྣམས་ཏེ། </s>
  </p>
  <p id="173">
    <s id="173:1">དེ་ལས་དམ་པའི་ཆོས་ཡོངས་སུ་རྫོགས་པར་བྱ་བས་སྙིང་པོ་བཙལ་བའོ། །</s>
  </p>
  <p id="174">
    <s id="174:1">སྙིང་པོ་ཞེས་བྱ་བ་ནི་འདུས་མ་བྱས་ཏེ། </s>
  </p>
  <p id="175">
    <s id="175:1">སངས་རྒྱས་ཀྱི་ཆོས་ལ་གཟུད་པའི་ཕྱིར་དེ་ལ་སྙིང་པོ་མ་ཡིན་པའི་འདུ་ཤེས་བསྐྱེད་པར་བྱའོ། །</s>
  </p>
  <p id="176">
    <s id="176:1">སྙིང་པོ་དང་སྙིང་པོ་མ་ཡིན་པ་ལ་སྤྱོད་པ་ནི་འདུས་བྱས་དང་། འདུས་མ་བྱས་ཀྱི་ཆོས་རྣམས་ལ་བློ་གཏང་བ་སྟེ་དེ་ནི་ཚུལ་ལོ། །</s>
  </p>
  <p id="177">
    <s id="177:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="178">
    <s id="178:1">དམ་བཅས་པ་ནི་ཉམས་པར་གྱིས་ཤིག །</s>
    <s id="178:2">ཚུལ་ཁྲིམས་ནི་མ་ཉམས་པར་གྱིས་ཤིག །</s>
    <s id="178:3">ཚུལ་ཁྲིམས་འཆལ་པ་རྣམས་ལ་ནི་ལྟོས་ཤིག །</s>
    <s id="178:4">ཚུལ་ཁྲིམས་དང་ལྡན་པ་རྣམས་ལ་ནི་ཡལ་བར་ཞོག་ཅིག །</s>
  </p>
  <p id="179">
    <s id="179:1">གསོལ་པ། །བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་དམ་བཅས་པ་ཉམས་པར་བགྱིད་པ་ལགས། </s>
    <s id="179:2">ཇི་ལྟར་ན་ཚུལ་ཁྲིམས་མ་ཉམས་པ་ལགས། </s>
    <s id="179:3">ཇི་ལྟར་ན་ཚུལ་ཁྲིམས་འཆལ་པ་རྣམས་ལ་ལྟ་བ་ལགས། </s>
    <s id="179:4">ཇི་ལྟར་ན་ཚུལ་ཁྲིམས་དང་ལྡན་པ་རྣམས་ལ་ཡལ་བར་གཞོག་པ་ལགས། </s>
    <s id="179:5">བཀའ་སྩལ་པ། དམ་བཅས་པ་ཉམས་པར་བྱ་བ་ནི་དགེ་བའི་རྩ་བ་གོང་མ་དང་གོང་མ་ལ་ལྷག་པར་དམིགས་པའི་ཕྱིར་རོ། །</s>
  </p>
  <p id="180">
    <s id="180:1">ཚུལ་ཁྲིམས་མ་ཉམས་པར་བྱ་བ་ནི་བྱང་ཆུབ་ཀྱི་སེམས་ལ་ལྷག་པར་དམིགས་པའི་ཕྱིར་རོ། །</s>
  </p>
  <p id="181">
    <s id="181:1">ཚུལ་ཁྲིམས་འཆལ་པ་རྣམས་ལ་ལྟ་བ་ནི་ཚུལ་ཁྲིམས་ལ་སྦྱར་བའི་ཕྱིར་རོ། །</s>
  </p>
  <p id="182">
    <s id="182:1">ཚུལ་ཁྲིམས་དང་ལྡན་པ་རྣམས་ལ་ཡལ་བར་གཞག་པ་ནི་བྱ་བ་བྱས་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="183">
    <s id="183:1">རིགས་ཀྱི་བུ་དག་དེ་ལྟ་བས་ན་གཞན་གྱི་ནོར་ལ་དགའ་བར་གྱིས་ཤིག །</s>
    <s id="183:2">རང་གི་ནོར་ནི་ཡོངས་སུ་ཐོང་ཅིག །</s>
  </p>
  <p id="184">
    <s id="184:1">ཉེ་བར་གནས་པར་གྱིས་ཤིག །</s>
    <s id="184:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གཞན་གྱི་ནོར་ལ་དགའ་བ་ལགས། </s>
    <s id="184:3">ཇི་ལྟར་ན་རང་གི་ནོར་ཡོངས་སུ་གཏོང་བ་ལགས། </s>
    <s id="184:4">ཇི་ལྟར་ན་ཉེ་བར་གནས་པ་ལགས། </s>
    <s id="184:5">བཀའ་སྩལ་པ། གཞན་གྱི་ནོར་ལ་མངོན་པར་དགའ་བ་ཞེས་བྱ་བ་ནི་<ref folio="F.22.a"/>བྱང་ཆུབ་སེམས་དཔའ་དང་། ཉན་ཐོས་དང་། རང་སངས་རྒྱས་ཐམས་ཅད་དང་། སེམས་ཅན་ཐམས་ཅད་ཀྱི་བསོད་ནམས་ལ་རྗེས་སུ་ཡི་རང་བར་བྱའོ། །</s>
  </p>
  <p id="185">
    <s id="185:1">རང་གི་ནོར་ཡོངས་སུ་གཏང་བ་ནི་རང་གི་དགེ་བའི་རྩ་བ་རྣམས་སེམས་ཅན་ཐམས་ཅད་ལ་ཡོངས་སུ་གཏང་བར་བྱའོ། །</s>
  </p>
  <p id="186">
    <s id="186:1">ཉེ་བར་གནས་པར་བྱ་བ་ནི་བྱང་ཆུབ་ཏུ་ཡོངས་སུ་བསྔོ་བའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="187">
    <s id="187:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="188">
    <s id="188:1">མཆོག་ཏུ་ཕྱིན་པར་ཡང་གྱིས་ཤིག །སེམས་དམའ་བར་ཡང་གྱིས་ཤིག །</s>
    <s id="188:2">ལེ་ལོ་ཅན་དུའང་གྱིས་ཤིག །རྟག་ཏུ་བརྩོན་པར་ཡང་གྱིས་ཤིག ། </s>
    <s id="188:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་མཆོག་ཏུ་ཕྱིན་པ་ལགས། </s>
    <s id="188:4">ཇི་ལྟར་ན་སེམས་དམའ་བ་ལགས། </s>
    <s id="188:5">ཇི་ལྟར་ན་ལེ་ལོ་ཅན་ལགས། </s>
    <s id="188:6">ཇི་ལྟར་ན་རྟག་ཏུ་བརྩོན་པ་ལགས། </s>
    <s id="188:7">བཀའ་སྩལ་པ། མཆོག་ཏུ་ཕྱིན་པ་ནི་ཤེས་རབ་དང་ཡེ་ཤེས་ཀྱིས་སོ། །</s>
  </p>
  <p id="189">
    <s id="189:1">སེམས་དམའ་བ་ནི་ང་རྒྱལ་མེད་པའི་ཕྱིར་རོ། །</s>
  </p>
  <p id="190">
    <s id="190:1">ལེ་ལོ་ཅན་ནི་ཉན་ཐོས་དང་རང་སངས་རྒྱས་ཀྱི་ས་འཐོབ་པར་བྱ་བ་ལའོ། །</s>
  </p>
  <p id="191">
    <s id="191:1">རྟག་ཏུ་བརྩོན་པ་ནི་ཕ་རོལ་ཏུ་ཕྱིན་པ་རྣམས་ལ་སྟེ་དེ་ནི་ཚུལ་ལོ། །</s>
  </p>
  <p id="192">
    <s id="192:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="193">
    <s id="193:1">མི་སྲུན་པར་ཡང་གྱིས་ཤིག །དུལ་བའི་ས་ལ་གནས་པར་ཡང་གྱིས་ཤིག །</s>
    <s id="193:2">འཇིགས་པར་ཡང་གྱིས་ཤིག །སེང་གེའི་རྩལ་གྱིས་རྣམ་པར་གནོན་པར་ཡང་གྱིས་ཤིག །</s>
    <s id="193:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་མི་སྲུན་པ་ལགས། </s>
    <s id="193:4">ཇི་ལྟར་ན་དུལ་བའི་ས་ལ་གནས་པ་ལགས། </s>
    <s id="193:5">ཇི་ལྟར་ན་འཇིགས་པ་ལགས། </s>
    <s id="193:6">ཇི་ལྟར་ན་སེང་གེའི་རྩལ་གྱིས་རྣམ་པར་གནོན་པ་ལགས། </s>
    <s id="193:7">བཀའ་སྩལ་པ། མི་སྲུན་པར་བྱ་བ་ནི་བདུད་ཐམས་ཅད་གདུལ་བའི་ཕྱིར་རོ། །</s>
  </p>
  <p id="194">
    <s id="194:1">དུལ་བའི་ས་ལ་གནས་པ་ནི་སེམས་ཅན་ཅང་ཤེས་གདུལ་བའི་ཕྱིར་རོ། །</s>
  </p>
  <p id="195">
    <s id="195:1">འཇིགས་པར་བྱ་བ་ནི་སྡིག་པ་ཐམས་ཅད་ལས་སོ། །</s>
  </p>
  <p id="196">
    <s id="196:1">སེང་གེའི་རྩལ་གྱིས་རྣམ་པར་གནོན་པར་བྱ་བ་ནི་ཕས་ཀྱི་རྒོལ་བ་ཐམས་ཅད་སྨད་བབ་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="197">
    <s id="197:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="198">
    <s id="198:1">ཡིད་དུ་འོང་བར་ཡང་གྱིས་ཤིག །ཡིད་དུ་མི་འོང་བར་ཡང་གྱིས་ཤིག །</s>
    <s id="198:2">སྨད་དུ་མེད་པར་ཡང་གྱིས་ཤིག །སྨད་<ref folio="F.22.b"/>དུ་ཡོད་པར་ཡང་གྱིས་ཤིག །</s>
    <s id="198:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཡིད་དུ་འོང་བ་ལགས། </s>
    <s id="198:4">ཇི་ལྟར་ན་ཡིད་དུ་མི་འོང་བ་ལགས། </s>
    <s id="198:5">ཇི་ལྟར་ན་སྨད་དུ་མ་མཆིས་པ་ལགས། </s>
    <s id="198:6">ཇི་ལྟར་ན་སྨད་དུ་མཆིས་པ་ལགས། </s>
    <s id="198:7">བཀའ་སྩལ་པ། ཡིད་དུ་འོང་བ་ཞེས་བྱ་བ་ནི་ཡོན་ཏན་གྱིས་ཕྱུག་པའི་ཕྱིར་སངས་རྒྱས་ཐམས་ཅད་ཀྱི་ཐུགས་སུ་བྱོན་པའོ། །</s>
  </p>
  <p id="199">
    <s id="199:1">ཡིད་དུ་མི་འོང་བ་ནི་མངོན་པར་ཤེས་པ་ཐམས་ཅད་ཀྱི་རྣམ་པར་འཕྲུལ་པའི་ཕྱིར་བདུད་ཐམས་ཅད་ཀྱི་ཡིད་དུ་མི་འོང་བའོ། །</s>
  </p>
  <p id="200">
    <s id="200:1">སྨད་དུ་མེད་པ་ནི་ལུས་དང་། ངག་དང་། ཡིད་ཡོངས་སུ་དག་པའི་ཕྱིར་རོ། །</s>
  </p>
  <p id="201">
    <s id="201:1">སྨད་དུ་ཡོད་པ་ནི་མི་དགེ་བའི་ཆོས་ཐམས་ཅད་ལ་དམོད་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="202">
    <s id="202:1">རིགས་ཀྱི་བུ་དག་དེ་ལྟ་བས་ན་རྨ་བྱུང་བ་རྣམས་ལ་རྨ་མ་འབྱིན་ཅིག །</s>
  </p>
  <p id="203">
    <s id="203:1">རྨ་མ་བྱུང་བ་རྣམས་ལ་རྨ་ཕྱུང་ཤིག །</s>
    <s id="203:2">ཡེ་ཤེས་ཚོལ་ཅིག །</s>
  </p>
  <p id="204">
    <s id="204:1">ཡེ་ཤེས་ཀྱི་བྱ་བ་རྣམས་ལ་དགའ་བར་མ་བྱེད་ཅིག ། </s>
  </p>
  <p id="205">
    <s id="205:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་རྨ་བྱུང་བ་རྣམས་ལ་རྨ་མི་འབྱིན་པ་ལགས། </s>
    <s id="205:2">ཇི་ལྟར་ན་རྨ་མ་བྱུང་བ་རྣམས་ལ་རྨ་འབྱིན་པ་ལགས། </s>
    <s id="205:3">ཇི་ལྟར་ན་ཡེ་ཤེས་ཚོལ་བ་ལགས། </s>
    <s id="205:4">ཇི་ལྟར་ན་ཡེ་ཤེས་ཀྱི་བགྱི་བ་རྣམས་ལ་མི་དགའ་བ་ལགས། </s>
    <s id="205:5">བཀའ་སྩལ་པ། རྨ་བྱུང་བ་རྣམས་ཞེས་བྱ་བ་ནི་ཉན་ཐོས་དང་རང་སངས་རྒྱས་ཀྱི་ས་སྟེ་དེ་ལ་རྨ་དབྱུང་བར་མི་བྱའོ། །</s>
  </p>
  <p id="206">
    <s id="206:1">རྨ་མ་བྱུང་བ་རྣམས་ཞེས་བྱ་བ་ནི་སོ་སོའི་སྐྱེ་བོ་ཐམས་ཅད་དེ། </s>
  </p>
  <p id="207">
    <s id="207:1">དེ་དག་ནི་རྨ་དབྱུང་བར་བྱའོ། །</s>
  </p>
  <p id="208">
    <s id="208:1">ཡེ་ཤེས་བཙལ་བར་བྱ་བ་ནི། ཟད་པ་དང་མི་སྐྱེ་བ་ཤེས་པའོ། །</s>
  </p>
  <p id="209">
    <s id="209:1">ཡེ་ཤེས་ཀྱི་བྱ་བ་ལ་དགའ་བར་མི་བྱ་བ་ནི་འདུས་མ་བྱས་སུ་ལྟུང་བར་མི་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="210">
    <s id="210:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="211">
    <s id="211:1">མཉམ་པར་གཞག་པར་ཡང་གྱིས་ཤིག །སེམས་རྣམ་པར་གཡེང་བར་ཡང་གྱིས་ཤིག །</s>
    <s id="211:2">སེམས་མི་གནས་པར་ཡང་གྱིས་ཤིག །རྟག་ཏུ་སྙོམས་པར་ཞུགས་པར་ཡང་གྱིས་ཤིག །</s>
    <s id="211:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་མཉམ་པར་གཞག་པ་ལགས། </s>
    <s id="211:4">ཇི་ལྟར་ན་སེམས་རྣམ་པར་གཡེང་བར་བགྱིད་པ་ལགས། </s>
    <s id="211:5">ཇི་ལྟར་ན་སེམས་མི་གནས་པ་ལགས། </s>
    <s id="211:6">ཇི་ལྟར་ན་རྟག་ཏུ་སྙོམས་པར་ཞུགས་པ་ལགས། <ref folio="F.23.a"/></s>
    <s id="211:7">བཀའ་སྩལ་པ། མཉམ་པར་གཞག་པ་ནི་བྱང་ཆུབ་ཀྱི་སེམས་ཀྱིས་སོ། །</s>
  </p>
  <p id="212">
    <s id="212:1">སེམས་རྣམ་པར་གཡེང་བར་བྱ་བ་ནི་ཉན་ཐོས་ཀྱི་སེམས་ལས་སོ། །</s>
  </p>
  <p id="213">
    <s id="213:1">མི་གནས་པ་ནི་དེ་ལ་མ་ཆགས་པའི་ཕྱིར་རོ། །</s>
  </p>
  <p id="214">
    <s id="214:1">རྟག་ཏུ་སྙོམས་པར་ཞུགས་པ་ནི་སེམས་ཅན་ཐམས་ཅད་ལ་སེམས་མཉམ་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="215">
    <s id="215:1">རིགས་ཀྱི་བུ་དག་དེ་ལྟ་བས་ན་བསྲེག་པར་བྱ་བ་ནི་སྲེགས་ཤིག །</s>
    <s id="215:2">ཚིག་པ་ནི་སྐྱེད་ཅིག །</s>
  </p>
  <p id="216">
    <s id="216:1">སྐྱེས་པ་ནི་ཐོང་ཅིག །</s>
  </p>
  <p id="217">
    <s id="217:1">རྣམ་པར་ཕྱེ་བ་ནི་བསྡུས་ཤིག །</s>
    <s id="217:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་བསྲེག་པར་བགྱི་བ་སྲེག་པ་ལགས། </s>
    <s id="217:3">ཇི་ལྟར་ན་ཚིག་པ་རྣམས་སྐྱེད་པ་ལགས། </s>
    <s id="217:4">ཇི་ལྟར་ན་སྐྱེས་པ་རྣམས་གཏོང་བ་ལགས། </s>
    <s id="217:5">ཇི་ལྟར་ན་རྣམ་པར་ཕྱེ་བ་རྣམས་སྡུད་པ་ལགས། </s>
    <s id="217:6">བཀའ་སྩལ་པ། བསྲེག་པར་བྱ་བ་སྲེག་པ་ནི་ཉོན་མོངས་པ་ཐམས་ཅད་ཤེས་རབ་ཀྱི་མེས་སྲེག་པའོ། །</s>
  </p>
  <p id="218">
    <s id="218:1">ཚིག་པ་སྐྱེད་པ་ནི་ཐབས་ཀྱིས་ཕུང་པོ་དང་། ཁམས་དང་། སྐྱེ་མཆེད་རྣམས་གཟུང་བའོ། །</s>
  </p>
  <p id="219">
    <s id="219:1">སྐྱེས་ནས་གཏོང་བ་ནི་སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་སྙིང་ལས་སུ་བྱ་བའོ། །</s>
  </p>
  <p id="220">
    <s id="220:1">རྣམ་པར་ཕྱེ་བས་བསྡུ་བ་ཞེས་བྱ་བ་དེ་ནི་ཡོངས་སུ་བསྔོ་བའི་ཚིག་བླ་དགས་ཏེ་དེ་ནི་ཚུལ་ལོ། །</s>
  </p>
  <p id="221">
    <s id="221:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="222">
    <s id="222:1">དུས་མ་ཡིན་པ་ནི་དུས་སུ་ཤེས་པར་གྱིས་ཤིག །</s>
    <s id="222:2">དུས་ནི་དུས་མ་ཡིན་པར་ཤེས་པར་གྱིས་ཤིག །</s>
    <s id="222:3">དུས་དང་དུས་མ་ཡིན་པ་ལ་མཁས་པར་ཡང་གྱིས་ཤིག །</s>
    <s id="222:4">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་དུས་མ་ལགས་པ་ལ་དུས་སུ་འཚལ་བ་ལགས། </s>
    <s id="222:5">ཇི་ལྟར་ན་དུས་ལ་དུས་མ་ལགས་པར་འཚལ་བ་ལགས། </s>
    <s id="222:6">ཇི་ལྟར་ན་དུས་དང་དུས་མ་ལགས་པ་ལ་མཁས་པ་ལགས། </s>
    <s id="222:7">བཀའ་སྩལ་པ། གང་ཉན་ཐོས་ཀྱི་ས་ཐོབ་པར་བྱ་བའི་དུས་དེ་ནི་བྱང་ཆུབ་སེམས་དཔའི་དུས་མ་ཡིན་ནོ། །</s>
  </p>
  <p id="223">
    <s id="223:1">ཕ་རོལ་ཏུ་ཕྱིན་པ་ཐམས་ཅད་ཡོངས་སུ་རྫོགས་པར་བྱས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་ནི་བྱང་ཆུབ་སེམས་དཔའི་དུས་སོ། །</s>
  </p>
  <p id="224">
    <s id="224:1">དུས་དང་དུས་མ་ཡིན་པ་ལ་མཁས་པར་བྱ་བ་ནི་དུས་བཞིན་དུ་དགེ་བའི་རྩ་བ་ཡང་དག་པར་བསྒྲུབ་པའི་ཕྱིར་ཏེ་དེ་ནི་ཚུལ་<ref folio="F.23.b"/>ལོ། །</s>
  </p>
  <p id="225">
    <s id="225:1">རིགས་ཀྱི་བུ་དག་དེ་ལྟ་བས་ན་འབྱོར་པ་ནི་ཕྱེ་ཤིག །</s>
    <s id="225:2">མ་འབྱོར་པ་ནི་སྦྱོར་ཅིག །</s>
  </p>
  <p id="226">
    <s id="226:1">འབྱོར་པ་དང་མ་འབྱོར་པ་ལ་ཆགས་པར་ཡང་མ་བྱེད་ཅིག །</s>
  </p>
  <p id="227">
    <s id="227:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་འབྱོར་པ་འབྱེད་པ་ལགས། </s>
    <s id="227:2">ཇི་ལྟར་ན་མ་འབྱོར་པ་ནི་སྦྱོར་བ་ལགས། </s>
    <s id="227:3">ཇི་ལྟར་ན་སྦྱོར་བ་དང་། མི་སྦྱོར་བ་ལ་མ་ཆགས་པ་ལགས། </s>
    <s id="227:4">བཀའ་སྩལ་པ། འབྱོར་པ་ནི་ཕྱིན་ཅི་ལོག་བཞི་འཁོར་བའི་འདམ་དང་འབྱོར་པ་སྟེ། </s>
  </p>
  <p id="228">
    <s id="228:1">དེ་ནི་བྱང་ཆུབ་སེམས་དཔས་དབྱེ་བར་བྱའོ། །</s>
  </p>
  <p id="229">
    <s id="229:1">མ་འབྱོར་པ་ནི་མྱ་ངན་ལས་འདས་པའི་ཚུལ་བཞིན་ཡིད་ལ་བྱ་བ་སྟེ། </s>
  </p>
  <p id="230">
    <s id="230:1">དེ་ནི་བྱང་ཆུབ་སེམས་དཔས་སྦྱར་བའོ། །</s>
  </p>
  <p id="231">
    <s id="231:1">འབྱོར་པ་དང་མ་འབྱོར་པ་ལ་ཆགས་པར་མི་བྱ་བ་ནི་ཉན་ཐོས་དང་རང་སངས་རྒྱས་ཀྱི་སྤྱོད་པ་དང་། སོ་སོའི་སྐྱེ་བོའི་སྤྱོད་པ་ལ་མ་ཆགས་པར་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="232">
    <s id="232:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="233">
    <s id="233:1">དབུགས་ཕྱིན་པ་རྣམས་ནི་དབུགས་མ་ཕྱུང་ཤིག །</s>
    <s id="233:2">དབུགས་མ་ཕྱིན་པ་རྣམས་ནི་དབུགས་ཕྱུང་ཤིག །</s>
    <s id="233:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་དབུགས་ཕྱིན་པ་རྣམས་དབུགས་མི་འབྱིན་པ་ལགས། </s>
    <s id="233:4">ཇི་ལྟར་ན་དབུགས་མ་ཕྱིན་པ་རྣམས་དབུགས་འབྱིན་པ་ལགས། </s>
    <s id="233:5">བཀའ་སྩལ་པ། དབུགས་ཕྱིན་པ་རྣམས་དབུགས་མི་དབྱུང་བ་ནི། ཡོངས་སུ་སྨིན་པའི་སེམས་ཅན་རྣམས་ཡོངས་སུ་སྨིན་པར་མི་བྱའོ། །</s>
  </p>
  <p id="234">
    <s id="234:1">དབུགས་མ་ཕྱིན་པ་རྣམས་དབུགས་དབྱུང་བ་ནི་ཡོངས་སུ་མ་སྨིན་པའི་སེམས་ཅན་རྣམས་ཡོངས་སུ་སྨིན་པར་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="235">
    <s id="235:1" flag="alternateSource">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="236">
    <s id="236:1">རྨ་བྱུང་བར་ཡང་གྱིས་ཤིག །མ་རྨས་པར་ཡང་གྱིས་ཤིག །རྨ་བྱུང་བ་རྣམས་ནི་སོས་པར་ཡང་གྱིས་ཤིག །</s>
    <s id="236:2">རྨ་མ་བྱུང་བ་རྣམས་ནི་རྨ་དབྱུང་ཤིག །</s>
    <s id="236:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་རྨ་འབྱིན་པ་ལགས། </s>
    <s id="236:4">ཇི་ལྟར་ན་མ་རྨས་པ་ལགས། </s>
    <s id="236:5">ཇི་ལྟར་ན་རྨ་བྱུང་བ་རྣམས་གསོ་བ་ལགས། </s>
    <s id="236:6">ཇི་ལྟར་ན་རྨ་མ་བྱུང་བ་རྨ་མི་འབྱིན་པ་ལགས། </s>
    <s id="236:7">བཀའ་སྩལ་པ། རྨ་འབྱུང་བ་ནི་ཡན་ལག་དང་ཉིང་ལག་ཡོངས་སུ་བཏང་བའི་ཕྱིར་རོ། །</s>
  </p>
  <p id="237">
    <s id="237:1">མ་རྨས་པར་བྱ་བ་ནི་སེམས་ཀྱིས་སོ། །</s>
  </p>
  <p id="238">
    <s id="238:1">རྨ་བྱུང་བ་རྣམས་གསོ་བ་<ref folio="F.24.a"/>ནི་ལྟུང་བ་བྱུང་བ་རྣམས་ཆོས་བཞིན་དུ་བཅོས་པའོ། །</s>
  </p>
  <p id="239">
    <s id="239:1">རྨ་མ་བྱུང་བ་རྨ་མི་དབྱུང་བ་ནི་སྲོག་གི་ཕྱིར་ཡང་བསླབ་པ་ལས་འགལ་བར་མི་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="240">
    <s id="240:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="241">
    <s id="241:1">ཉེ་བར་འཚོར་མེད་པར་ཡང་གྱིས་ཤིག །སེམས་ཅན་ཐམས་ཅད་ཉེ་བར་འཚོ་བར་ཡང་གྱིས་ཤིག །</s>
    <s id="241:2">མ་བསགས་པ་རྣམས་ཀྱང་སོགས་ཤིག །བསགས་པ་རྣམས་ཀྱང་ཆུད་མ་གཟན་ཅིག །</s>
  </p>
  <p id="242">
    <s id="242:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཉེ་བར་འཚོ་བ་མ་མཆིས་པ་ལགས། </s>
    <s id="242:2">ཇི་ལྟར་ན་སེམས་ཅན་ཐམས་ཅད་ཉེ་བར་འཚོ་བ་ལགས། </s>
    <s id="242:3">ཇི་ལྟར་ན་མ་བསགས་པ་སོགས་པ་ལགས། </s>
    <s id="242:4">ཇི་ལྟར་ན་བསགས་པ་ཆུད་མི་གཟོན་པ་ལགས། </s>
    <s id="242:5">བཀའ་སྩལ་པ། ཉེ་བར་འཚོ་བ་མེད་པ་ནི་བདུད་དང་མུ་སྟེགས་ཅན་ཐམས་ཅད་ཀྱིས་གླགས་མི་རྙེད་པའོ། །</s>
  </p>
  <p id="243">
    <s id="243:1">སེམས་ཅན་ཐམས་ཅད་ཉེ་བར་འཚོ་བ་ནི་དཔག་བསམ་གྱི་ཤིང་ལྟ་བུའོ། །</s>
  </p>
  <p id="244">
    <s id="244:1">མ་བསགས་པ་བསགས་པ་ནི་དགེ་བའི་རྩ་བ་བསྐྱེད་པའི་ཕྱིར་རོ། །</s>
  </p>
  <p id="245">
    <s id="245:1">བསགས་པ་ཆུད་མི་གཟན་པ་ནི་དགེ་བའི་སེམས་སྐྱེས་སོ་ཅོག་བྱང་ཆུབ་ཏུ་ཡོངས་སུ་བསྔོ་བ་སྟེ་དེ་ནི་ཚུལ་ལོ། །</s>
  </p>
  <p id="246">
    <s id="246:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="247">
    <s id="247:1">སྟོབས་ཆུང་བར་ཡང་གྱིས་ཤིག ། སྟོབས་དང་ལྡན་པར་ཡང་གྱིས་ཤིག །</s>
    <s id="247:2">རྟེན་མེད་པར་ཡང་གྱིས་ཤིག །དཔུང་གཉེན་མེད་པར་ཡང་གྱིས་ཤིག །</s>
    <s id="247:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་སྟོབས་ཆུང་བ་ལགས། </s>
    <s id="247:4">ཇི་ལྟར་ན་སྟོབས་དང་ལྡན་པ་ལགས། </s>
    <s id="247:5">ཇི་ལྟར་ན་རྟེན་མ་མཆིས་པ་ལགས། </s>
    <s id="247:6">ཇི་ལྟར་ན་དཔུང་གཉེན་མ་མཆིས་པ་ལགས། </s>
    <s id="247:7">བཀའ་སྩལ་པ། སྟོབས་ཆུང་ངུ་བྱ་བ་ནི་གནོད་པར་བྱེད་པ་རྣམས་ལ་ལན་མི་བྱའོ། །</s>
  </p>
  <p id="248">
    <s id="248:1">སྟོབས་དང་ལྡན་པར་བྱ་བ་ནི་ཕན་པ་མི་བྱེད་པ་རྣམས་ལ་བཟོད་པས་ཕན་གདགས་པའོ། །</s>
  </p>
  <p id="249">
    <s id="249:1">རྟེན་མེད་པར་བྱ་བ་ནི་སོ་སོ་རང་གིས་ཤེས་པས་སོ། །</s>
  </p>
  <p id="250">
    <s id="250:1">དཔུང་གཉེན་མེད་པར་བྱ་བ་ནི་གཞན་གྱི་དྲིང་མི་འཇོག་པ་སྟེ་དེ་ནི་ཚུལ་ལོ། །</s>
  </p>
  <p id="251">
    <s id="251:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="252">
    <s id="252:1">དང་བ་དག་ནི་རྙོག་པ་ཅན་དུ་གྱིས་ཤིག །རྙོག་པ་ཅན་དག་ནི་དང་བར་གྱིས་ཤིག །</s>
    <s id="252:2">རྙོག་པ་མེད་པར་ཡང་གྱིས་ཤིག །རྟག་ཏུ་དང་བར་<ref folio="F.24.b"/>ཡང་གྱིས་ཤིག །</s>
    <s id="252:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་དང་བ་དག་ནི་རྙོག་པ་ཅན་དུ་བགྱི་བ་ལགས། </s>
    <s id="252:4">ཇི་ལྟར་ན་རྙོག་པ་ཅན་དག་ནི་དང་བར་བགྱིད་པ་ལགས། </s>
    <s id="252:5">ཇི་ལྟར་ན་རྙོག་པ་མ་མཆིས་པ་ལགས། </s>
    <s id="252:6">ཇི་ལྟར་ན་རྟག་ཏུ་དང་བ་ལགས། </s>
    <s id="252:7">བཀའ་སྩལ་པ། དང་བ་དག་རྙོག་པ་ཅན་དུ་བྱ་བ་ནི་མཉམ་པར་གཞག་པའི་སེམས་ལ་དགེ་བའི་རྩ་བ་དག་གིས་བསྒོ་བའོ། །</s>
  </p>
  <p id="253">
    <s id="253:1">རྙོག་པ་ཅན་དག་དང་བར་བྱ་བ་ནི་ཉོན་མོངས་པས་རྙོགས་པའི་སེམས་བྱང་ཆུབ་ཀྱི་སེམས་སུ་དང་བར་བྱ་བའོ། །</s>
  </p>
  <p id="254">
    <s id="254:1">རྙོག་པ་མེད་པར་བྱ་བ་ནི་ཉོན་མོངས་པ་ཐམས་ཅད་བསལ་བའོ། །</s>
  </p>
  <p id="255">
    <s id="255:1">རྟག་ཏུ་དང་བར་བྱ་བ་ནི་སེམས་ཅན་ཐམས་ཅད་ལ་སེམས་དང་བ་སྟེ་དེ་ནི་ཚུལ་ལོ། །</s>
  </p>
  <p id="256">
    <s id="256:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="257">
    <s id="257:1">ལུགས་ལས་བཟློག་པར་འཇུག་པར་ཡང་གྱིས་ཤིག །ལུགས་བཞིན་དུ་ཡང་སློབས་ཤིག །</s>
    <s id="257:2">སྤྱིའུ་ཚུགས་ཀྱི་རྒྱུད་ཀྱང་ཤེས་པར་གྱིས་ཤིག །</s>
    <s id="257:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ལུགས་ལས་བཟློག་པར་འཇུག་པ་ལགས། </s>
    <s id="257:4">ཇི་ལྟར་ན་ལུགས་བཞིན་དུ་སློབ་པ་ལགས། </s>
    <s id="257:5">ཇི་ལྟར་ན་སྤྱིའུ་ཚུགས་ཀྱི་རྒྱུད་འཚལ་བ་ལགས། </s>
    <s id="257:6">བཀའ་སྩལ་པ། ལུགས་ལས་བཟློག་པར་འཇུག་པར་བྱ་བ་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་སྤྱོད་པ་ལས་ཕྱིར་ལོག་པའོ། །</s>
  </p>
  <p id="258">
    <s id="258:1">ལུགས་བཞིན་དུ་བསླབ་པ་ནི་བྱང་ཆུབ་སེམས་དཔའི་བསླབ་པ་ཐམས་ཅད་ལའོ། །</s>
  </p>
  <p id="259">
    <s id="259:1">སྤྱིའུ་ཚུགས་ཀྱི་རྒྱུད་ཤེས་པར་བྱ་བ་ནི་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་སྙོམས་པར་འཇུག་པ་ལས་ལོག་སྟེ་འདོད་པའི་ཁམས་སུ་སྣང་བར་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="260">
    <s id="260:1">རིགས་ཀྱི་བུ་དག་དེ་ལྟ་བས་ན་བདུད་རྩི་དང་དུག་ཏུ་མ་འདྲེས་པར་གྱིས་ཤིག །</s>
    <s id="260:2">དུག་མེད་པ་རྣམས་དང་མ་བསྟེན་ཅིག །</s>
  </p>
  <p id="261">
    <s id="261:1">དུག་དང་ལྡན་པ་རྣམས་ལ་བདུད་རྩིའི་སྦྱིན་པ་གྱིས་ཤིག ། </s>
    <s id="261:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་བདུད་རྩི་དང་དུག་ཏུ་མ་འདྲེས་པ་ལགས། </s>
    <s id="261:3">ཇི་ལྟར་ན་དུག་མ་མཆིས་པ་རྣམས་དང་མི་སྟེན་པ་ལགས། </s>
    <s id="261:4">ཇི་ལྟར་ན་དུག་དང་ལྡན་པ་རྣམས་ལ་བདུད་རྩིའི་སྦྱིན་པ་བགྱིད་པ་ལགས། </s>
    <s id="261:5">བཀའ་སྩལ་པ། བདུད་<ref folio="F.25.a"/>རྩི་ཞེས་བྱ་བ་ནི་བག་ཡོད་པའོ། །</s>
  </p>
  <p id="262">
    <s id="262:1">དུག་ཅེས་བྱ་བ་ནི་བག་མེད་པ་སྟེ། </s>
  </p>
  <p id="263">
    <s id="263:1">དེ་ལ་བྱང་ཆུབ་སེམས་དཔས་བག་ཡོད་པར་བྱ་ཞིང་བག་མེད་པའི་སེམས་དང་མ་འདྲེས་པར་བྱའོ། །</s>
  </p>
  <p id="264">
    <s id="264:1">དུག་མེད་པ་རྣམས་ཞེས་བྱ་བ་ནི་ཉན་ཐོས་རྣམས་ཏེ། </s>
  </p>
  <p id="265">
    <s id="265:1">དེ་དག་དང་བསྟེན་པར་མི་བྱའོ། །</s>
  </p>
  <p id="266">
    <s id="266:1">དུག་དང་ལྡན་པ་ཞེས་བྱ་བ་ནི་སོ་སོའི་སྐྱེ་བོ་རྣམས་ཏེ། </s>
  </p>
  <p id="267">
    <s id="267:1">དེ་དག་ལ་བདུད་རྩི་བསྟན་པར་བྱ་སྟེ་དེ་ནི་ཚུལ་ལོ། །</s>
  </p>
  <p id="268">
    <s id="268:1">རིགས་ཀྱི་བུ་དག་དེ་ལྟ་བས་ན་མངོན་པར་དགའ་བར་བྱ་བ་ལ་ནི་མངོན་པར་དགའ་བར་མ་བྱེད་ཅིག །</s>
  </p>
  <p id="269">
    <s id="269:1">མངོན་པར་དགའ་བར་མི་བྱ་བ་ལ་ནི་མངོན་པར་དགའ་བར་གྱིས་ཤིག །</s>
    <s id="269:2">དགའ་བ་དང་འདོད་ཆགས་དང་ལྡན་པར་ཡང་གྱིས་ཤིག །དགའ་བ་དང་འདོད་ཆགས་ཡོངས་སུ་བཅད་པར་ཡང་གྱིས་ཤིག །</s>
    <s id="269:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་མངོན་པར་དགའ་བར་བགྱི་བ་ལ་མངོན་པར་དགའ་བར་མི་བགྱིད་པ་ལགས། </s>
    <s id="269:4">ཇི་ལྟར་ན་མངོན་པར་དགའ་བར་མི་བགྱི་བ་ལ་མངོན་པར་དགའ་བར་བགྱིད་པ་ལགས། </s>
    <s id="269:5">ཇི་ལྟར་ན་དགའ་བ་དང་འདོད་ཆགས་དང་ལྡན་པ་ལགས། </s>
    <s id="269:6">ཇི་ལྟར་ན་དགའ་བ་དང་འདོད་ཆགས་ཡོངས་སུ་གཅོད་པ་ལགས། </s>
    <s id="269:7">བཀའ་སྩལ་པ། མངོན་པར་དགའ་བ་ཞེས་བྱ་བ་ནི་ངར་འཛིན་པ་དང་ང་ཡིར་འཛིན་པ་སྟེ། </s>
  </p>
  <p id="270">
    <s id="270:1">དེ་དག་ལ་མངོན་པར་དགའ་བར་མི་བྱའོ། །</s>
  </p>
  <p id="271">
    <s id="271:1">མངོན་པར་མི་དགའ་བ་ནི་བདུད་རྣམས་ཀྱིས་སངས་རྒྱས་ཀྱི་ཡེ་ཤེས་ལ་སྟེ། </s>
  </p>
  <p id="272">
    <s id="272:1">དེ་ལ་མངོན་པར་དགའ་བར་བྱའོ། །</s>
  </p>
  <p id="273">
    <s id="273:1">དགའ་བ་དང་འདོད་ཆགས་དང་ལྡན་པར་བྱ་བ་ནི་འཁོར་བ་ན་སྲེད་པ་ནི་ཟླ་ཡིན་པའོ། །</s>
  </p>
  <p id="274">
    <s id="274:1">དགའ་བ་དང་འདོད་ཆགས་ཡོངས་སུ་གཅད་པ་ནི་འགོག་པ་ཡོངས་སུ་ཤེས་པར་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="275">
    <s id="275:1">རིགས་ཀྱི་བུ་དག་དེ་ལྟ་བས་ན་བཅིང་བས་བཅིངས་པར་ཡང་གྱིས་ཤིག །བཅིང་བས་བཅིངས་པ་རྣམས་ཀྱང་ཁྲོལ་ཅིག །</s>
  </p>
  <p id="276">
    <s id="276:1">གྲོལ་བ་རྣམས་ལའང་བསྙེན་བཀུར་གྱིས་ཤིག །</s>
    <s id="276:2">མ་གྲོལ་བ་རྣམས་ཀྱི་རྗེས་སུ་འབྲང་བར་གྱིས་ཤིག །</s>
    <s id="276:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་བཅིང་བས་བཅིངས་པ་ལགས། </s>
    <s id="276:4">ཇི་ལྟར་ན་བཅིངས་པ་རྣམས་དགྲོལ་བ་ལགས། </s>
    <s id="276:5">ཇི་ལྟར་ན་གྲོལ་བ་རྣམས་ལ་བསྙེན་བཀུར་<ref folio="F.25.b"/>བགྱིད་པ་ལགས། </s>
    <s id="276:6">ཇི་ལྟར་ན་མ་གྲོལ་བ་རྣམས་ཀྱི་རྗེས་སུ་འབྲང་བ་ལགས། </s>
    <s id="276:7">བཀའ་སྩལ་པ། བཅིང་བས་བཅིངས་པར་བྱ་བ་ནི་བསླབ་པའི་བཅིང་བས་སོ། །</s>
  </p>
  <p id="277">
    <s id="277:1">བཅིངས་པ་འགྲོལ་བ་ནི་སྲེད་པའི་བཅིང་བ་ལས་སོ། །</s>
  </p>
  <p id="278">
    <s id="278:1">གྲོལ་བ་རྣམས་ལ་བསྙེན་བཀུར་བྱ་བ་ནི་ཉན་ཐོས་དང་རང་སངས་རྒྱས་རྣམས་ལའོ། །</s>
  </p>
  <p id="279">
    <s id="279:1">མ་གྲོལ་བ་རྣམས་ཀྱི་རྗེས་སུ་འབྲང་བར་བྱ་བ་ནི་བྱིས་པ་སོ་སོའི་སྐྱེ་བོ་རྣམས་ཡོངས་སུ་སྨིན་པར་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="280">
    <s id="280:1">རིགས་ཀྱི་བུ་དག་དེ་ལྟ་བས་ན་འདོད་པར་བྱ་བ་རྣམས་ལ་ནི་འདོད་པར་གྱིས་ཤིག །</s>
    <s id="280:2">འདོད་པར་མི་བྱ་བ་རྣམས་ལ་ནི་འདོད་པར་མ་བྱེད་ཅིག །</s>
  </p>
  <p id="281">
    <s id="281:1">འདོད་པ་དང་བྲལ་བར་ཡང་གྱིས་ཤིག །</s>
    <s id="281:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་འཚལ་བར་བགྱི་བ་རྣམས་འཚལ་བ་ལགས། </s>
    <s id="281:3">ཇི་ལྟར་ན་འཚལ་བར་མི་བགྱི་བ་རྣམས་མི་འཚལ་བ་ལགས། </s>
    <s id="281:4">ཇི་ལྟར་ན་འཚལ་བ་དང་བྲལ་བ་ལགས། </s>
    <s id="281:5">བཀའ་སྩལ་པ། བྱང་ཆུབ་སེམས་དཔའི་འདོད་པར་མི་བྱ་བ་ནི་ཉན་ཐོས་དང་རང་སངས་རྒྱས་ཐམས་ཅད་དེ། </s>
  </p>
  <p id="282">
    <s id="282:1">དེ་དག་ལ་འདོད་པར་མི་བྱའོ། །</s>
  </p>
  <p id="283">
    <s id="283:1">ལྷ་དང་བཅས་པའི་འཇིག་རྟེན་གྱི་འདོད་པར་བྱ་བ་ནི་སངས་རྒྱས་བཅོམ་ལྡན་འདས་རྣམས་ཏེ། </s>
  </p>
  <p id="284">
    <s id="284:1">དེ་དག་ལ་འདོད་པར་བྱའོ། །</s>
  </p>
  <p id="285">
    <s id="285:1">འདོད་པ་དང་བྲལ་བར་བྱ་བ་ནི་བརྒྱ་བྱིན་དང་ཚངས་པར་སྐྱེ་བ་ལ་ལྟ་སྟེ་དེ་ནི་ཚུལ་ལོ། །</s>
  </p>
  <p id="286">
    <s id="286:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="287">
    <s id="287:1">ཇི་ཙམ་དུ་ཆུང་བའི་ས་བོན་ལ་འདམ་བརྙས་ཤིག །</s>
    <s id="287:2">ཞིང་ཚད་མེད་པ་ལ་ཡང་མོས་པར་གྱིས་ཤིག །</s>
    <s id="287:3">འཐོབ་པ་ཆེན་པོ་ནི་མ་སྒྲུབས་ཤིག །</s>
    <s id="287:4">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཇི་ཙམ་དུ་ཆུང་བའི་ས་བོན་ལ་ཡང་བརྙས་པར་མི་བགྱིད་པ་ལགས། </s>
    <s id="287:5">ཇི་ལྟར་ན་ཞིང་ཚད་མ་མཆིས་པ་ལ་མོས་པ་ལགས། </s>
    <s id="287:6">ཇི་ལྟར་ན་འཐོབ་པ་ཆེན་པོ་མི་སྒྲུབ་པ་ལགས། </s>
    <s id="287:7">བཀའ་སྩལ་པ། ཇི་ཙམ་དུ་ཆུང་བའི་ས་བོན་ཞེས་བྱ་བ་ནི་ཇི་ཙམ་དུ་ཆུང་བའི་དགེ་བའི་རྩ་བ་སྟེ། </s>
  </p>
  <p id="288">
    <s id="288:1">དེ་ལ་བརྙས་པར་མི་བྱའོ། །</s>
  </p>
  <p id="289">
    <s id="289:1">ཞིང་ཚད་མེད་པ་ལ་ཡང་མོས་པར་བྱ་བ་ནི་སངས་རྒྱས་ལ་ཕུལ་བའི་སྦྱིན་པ་ཚད་མེད་པ་ལ་མོས་པར་བྱ་བའོ། །</s>
  </p>
  <p id="290">
    <s id="290:1">འཐོབ་པ་ཆེན་པོ་མི་སྒྲུབ་པ་ནི་སེམས་ཅན་ཐམས་ཅད་ལ་སྦྱིན་པའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="291">
    <s id="291:1">རིགས་ཀྱི་བུ་དག་དེ་ལྟ་<ref folio="F.26.a"/>བས་ན་ཆགས་པ་རྣམས་ནི་ཁོང་དུ་ཆུད་པར་གྱིས་ཤིག །</s>
    <s id="291:2">ཆགས་པ་རྣམས་ལ་ནི་སྤྱོད་ཅིག །</s>
  </p>
  <p id="292">
    <s id="292:1">ཆགས་པ་ལ་ཞེན་པ་རྣམས་ལ་ནི་ལྟོས་ཤིག །</s>
    <s id="292:2">ཆགས་པ་མེད་པར་ནི་མ་ལྟུང་ཤིག །</s>
    <s id="292:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཆགས་པ་རྣམས་འཚལ་བ་ལགས། </s>
    <s id="292:4">ཇི་ལྟར་ན་ཆགས་པ་རྣམས་ལ་སྤྱོད་པ་ལགས། </s>
    <s id="292:5">ཇི་ལྟར་ན་ཆགས་པ་ལ་ཞེན་པ་རྣམས་ལ་ལྟ་བ་ལགས། </s>
    <s id="292:6">ཇི་ལྟར་ན་ཆགས་པ་མ་མཆིས་པ་ཉིད་དུ་མི་ལྟུང་བ་ལགས། </s>
    <s id="292:7">བཀའ་སྩལ་པ། ཆགས་པ་ཞེས་བྱ་བ་ནི་ཐེག་པ་དམན་པ་ལ་འདོད་པ་དང་། ཁོང་ཁྲོ་བའི་སེམས་ཏེ། </s>
  </p>
  <p id="293">
    <s id="293:1">དེ་གཉིས་ནི་བྱང་ཆུབ་སེམས་དཔས་བསྲུང་བར་བྱའོ། །</s>
  </p>
  <p id="294">
    <s id="294:1">ཆགས་པ་རྣམས་ལ་སྤྱད་པ་ནི་འདོད་པ་དང་། གཟུགས་དང་། གཟུགས་མེད་པ་རྣམས་སུའོ། །</s>
  </p>
  <p id="295">
    <s id="295:1">ཆགས་པ་ལ་ཞེན་པ་རྣམས་ལ་ལྟ་བ་ནི་ཆགས་པ་མེད་པ་ཉིད་དུ་མི་ལྟུང་བ་ནི་མངོན་པར་འདུ་བྱ་བ་མེད་པ་སྟེ་དེ་ནི་ཚུལ་ལོ། །</s>
  </p>
  <p id="296">
    <s id="296:1">རིགས་ཀྱི་བུ་དག་དེ་ལྟ་བས་ན་ཡང་བར་ཡང་གྱིས་ཤིག །ཁུར་ཆེན་པོ་ཡང་ཁྱེར་ཅིག །</s>
  </p>
  <p id="297">
    <s id="297:1">མ་བླངས་པ་ནི་མ་ལེན་ཅིག །</s>
  </p>
  <p id="298">
    <s id="298:1">བླངས་པ་ནི་ཉམས་འོག་ཏུ་ཆུད་པར་གྱིས་ཤིག །</s>
    <s id="298:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཡང་བ་ལགས། </s>
    <s id="298:3">ཇི་ལྟར་ན་ཁུར་ཆེན་པོ་ཁྱེར་བ་ལགས། </s>
    <s id="298:4">ཇི་ལྟར་ན་མ་བླངས་པ་མི་ལེན་པ་ལགས། </s>
    <s id="298:5">ཇི་ལྟར་ན་བླངས་པ་ཉམས་འོག་ཏུ་ཆུད་པར་བགྱིད་པ་ལགས། </s>
    <s id="298:6">བཀའ་སྩལ་པ། ཡང་བར་བྱ་བ་ནི་ཉོན་མོངས་པ་ཐམས་ཅད་བཅད་དོ། །</s>
  </p>
  <p id="299">
    <s id="299:1">ཁུར་ཆེན་པོ་བཀུར་བ་ནི་སེམས་ཅན་ཐམས་ཅད་དོ། །</s>
  </p>
  <p id="300">
    <s id="300:1">མ་བླངས་པ་མི་བླང་བ་ནི་ཉན་ཐོས་དང་རང་སངས་རྒྱས་ཀྱི་ཐེག་པའོ། །</s>
  </p>
  <p id="301">
    <s id="301:1">བླངས་པ་ཉམས་འོག་ཏུ་ཆུད་པར་བྱ་བ་ནི་ཐེག་པ་ཆེན་པོ་སྟེ་དེ་ནི་ཚུལ་ལོ། །</s>
  </p>
  <p id="302">
    <s id="302:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="303">
    <s id="303:1">སྨད་པར་ཡང་གྱིས་ཤིག །བསྟོད་པར་ཡང་གྱིས་ཤིག །</s>
    <s id="303:2">ཉེ་བར་བསྙེན་པར་ཡང་གྱིས་ཤིག །སྤང་བར་ཡང་གྱིས་ཤིག །</s>
    <s id="303:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་སྨོད་པ་ལགས། </s>
    <s id="303:4">ཇི་ལྟར་ན་བསྟོད་པ་ལགས། </s>
    <s id="303:5">ཇི་ལྟར་ན་ཉེ་བར་བསྙེན་པ་ལགས། </s>
    <s id="303:6">ཇི་<ref folio="F.26.b"/>ལྟར་ན་སྤང་བ་ལགས། </s>
    <s id="303:7">བཀའ་སྩལ་པ། སྨད་པ་ནི་མི་དགེ་བའི་ཆོས་ཐམས་ཅད་སྨད་པའོ། །</s>
  </p>
  <p id="304">
    <s id="304:1">བསྟོད་པ་ནི་དགེ་བའི་ཆོས་ཐམས་ཅད་བསྟོད་པའོ། །</s>
  </p>
  <p id="305">
    <s id="305:1">བསྙེན་པ་ནི་འཕགས་པའི་ལམ་མོ། །</s>
  </p>
  <p id="306">
    <s id="306:1">སྤང་བ་ནི་མི་དགེ་བའི་ཕྱོགས་ཀྱི་ལམ་ཐམས་ཅད་དེ་དེ་ནི་ཚུལ་ལོ། །</s>
  </p>
  <p id="307">
    <s id="307:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="308">
    <s id="308:1">གྲོང་དང་། གྲོང་ཁྱེར་དང་། ཡུལ་འཁོར་དང་། ཕོ་བྲང་འཁོར་དག་ཏུ་ནི་བསམ་གཏན་གྱི་སྟོབས་སྟོན་ཅིང་། </s>
    <s id="308:2">དགོན་པ་དང་བས་མཐའ་རྣམས་སུ་ནི་ཉོན་མོངས་པ་ཆུང་བར་སྟོན་ཅིག །</s>
  </p>
  <p id="309">
    <s id="309:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གྲོང་དང་། གྲོང་ཁྱེར་དང་། ཡུལ་འཁོར་དང་། ཕོ་བྲང་འཁོར་རྣམས་སུ་བསམ་གཏན་གྱི་སྟོབས་སྟོན་པ་ལགས། </s>
    <s id="309:2">ཇི་ལྟར་ན་དགོན་པ་དང་། བས་མཐའ་རྣམས་སུ་ཉོན་མོངས་པ་ཆུང་བར་སྟོན་པ་ལགས། </s>
    <s id="309:3" flag="alternateSource">བཀའ་སྩལ་པ། གྲོང་དང་། གྲོང་ཁྱེར་དང་། ཡུལ་འཁོར་དང་། ཕོ་བྲང་འཁོར་དག་ཏུ་ཕྱིན་པ་ན་གཟུགས་དང་། སྒྲ་དང་། དྲི་དང་། རོ་དང་། རེག་བྱ་རེག་པ་དག་སྣང་བར་འགྱུར་ཏེ</s>
  </p>
  <p id="310">
    <s id="310:1">དེ་དག་ནི་བསམ་གཏན་གྱི་སྟོབས་ཀྱིས་མནན་པར་བྱའོ། །</s>
  </p>
  <p id="311">
    <s id="311:1">དགོན་པ་དང་བས་མཐའ་རྣམས་ན་འདུག་པའི་ཚེ་ཉོན་མོངས་པ་གང་དག་སྐྱེ་བར་འགྱུར་བ་དེ་དག་ནི་དབེན་པའི་ཡོན་ཏན་གྱིས་མནན་པར་བྱ་སྟེ་དེ་ནི་ཚུལ་ལོ། །</s>
  </p>
  <p id="312">
    <s id="312:1">རིགས་ཀྱི་བུ་དག་དེ་ལྟ་བས་ན་ཆུའི་ནང་ནའང་འདུག་པར་གྱིས་ཤིག །རྟག་པར་སྐོམ་པར་ཡང་གྱིས་ཤིག །</s>
    <s id="312:2">སྐོམ་པ་ཡང་སོལ་ཅིག །</s>
  </p>
  <p id="313">
    <s id="313:1">སྐོམ་པ་མེད་པར་མ་བྱེད་ཅིག །</s>
  </p>
  <p id="314">
    <s id="314:1">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཆབ་ཀྱི་ནང་ན་མཆིས་པ་ལགས། </s>
    <s id="314:2">ཇི་ལྟར་ན་རྟག་ཏུ་སྐོམ་པ་ལགས། </s>
    <s id="314:3">ཇི་ལྟར་ན་སྐོམ་པ་བསལ་བ་ལགས། </s>
    <s id="314:4">ཇི་ལྟར་ན་སྐོམ་པ་མ་མཆིས་པར་མི་བགྱིད་པ་ལགས། </s>
    <s id="314:5">བཀའ་སྩལ་པ། ཆུའི་ནང་ན་འདུག་པར་བྱ་བ་ནི། ཆོས་ཀྱི་ཚུལ་གནས་པར་བྱ་བའོ། །</s>
  </p>
  <p id="315">
    <s id="315:1">རྟག་པར་སྐོམ་པར་བྱ་བ་ནི་ཆོས་ཀྱིས་སྐོམ་པར་བྱས་པའོ། །</s>
  </p>
  <p id="316">
    <s id="316:1">སྐོམ་པ་བསལ་བ་ནི་ཆོས་ཀྱིས་ཆོས་ཀྱི་བྱ་བ་བསྒྲུབ་པའོ། །</s>
  </p>
  <p id="317">
    <s id="317:1">སྐོམ་པ་མེད་པར་མི་བྱ་བ་ནི་འདུས་མ་བྱས་སུ་ལྟུང་བར་མི་བྱ་བ་སྟེ་དེ་ནི་ཚུལ་ལོ། །</s>
  </p>
  <p id="318">
    <s id="318:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="319">
    <s id="319:1">གཅིག་<ref folio="F.27.a"/>པུ་གྲོགས་མེད་པར་ཡང་གྱིས་ཤིག །གཡོག་མང་པོ་དང་འཁོར་མང་པོ་དང་ལྡན་པར་ཡང་གྱིས་ཤིག །</s>
    <s id="319:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གཅིག་པུ་གྲོགས་མ་མཆིས་པར་ཡང་བགྱིད་པ་ལགས། </s>
    <s id="319:3">ཇི་ལྟར་ན་གཡོག་མང་པོ་དང་འཁོར་མང་པོ་དང་ལྡན་པ་ལགས། </s>
    <s id="319:4">བཀའ་སྩལ་པ། གཅིག་པུ་གྲོགས་མེད་པར་བྱ་བ་ནི་དགེ་བའི་རྩ་བ་ཐམས་ཅད་ཡང་དག་པར་བསྒྲུབ་པ་ལའོ། །</s>
  </p>
  <p id="320">
    <s id="320:1">གཡོག་མང་པོ་དང་ལྡན་པར་བྱ་བ་ནི་དགེ་བའི་རྩ་བ་དེ་དག་སེམས་ཅན་ཐམས་ཅད་ཀྱི་ཉེ་བར་འཚོ་བར་བྱ་བའོ། །</s>
  </p>
  <p id="321">
    <s id="321:1">འཁོར་མང་པོ་དང་ལྡན་པར་བྱ་བ་ལ་འཁོར་མང་པོ་ཞེས་བྱ་བ་ནི་བྱང་ཆུབ་ཀྱི་ཕྱོགས་ཀྱི་ཆོས་ཏེ་དེ་ནི་ཚུལ་ལོ། །</s>
  </p>
  <p id="322">
    <s id="322:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="323">
    <s id="323:1">གྲོལ་བར་ཡང་གྱིས་ཤིག །བཙོན་རར་ཚུད་པར་ཡང་གྱིས་ཤིག །</s>
    <s id="323:2">ཕ་རོལ་ཏུ་ཕྱིན་པར་ཡང་གྱིས་ཤིག །ཆུ་བོ་ཆེན་པོའི་ནང་དུ་འདུག་པར་ཡང་གྱིས་ཤིག །</s>
    <s id="323:3">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་གྲོལ་བ་ལགས། </s>
    <s id="323:4">ཇི་ལྟར་ན་བཙོན་རར་ཚུད་པ་ལགས། </s>
    <s id="323:5">ཇི་ལྟར་ན་ཕ་རོལ་ཏུ་ཕྱིན་པ་ལགས། </s>
    <s id="323:6">ཇི་ལྟར་ན་ཆུ་བོ་ཆེན་པོའི་ནང་ན་གནས་པ་ལགས། </s>
    <s id="323:7">བཀའ་སྩལ་པ། གྲོལ་བར་བྱ་བ་ནི་ཉོན་མོངས་པ་དང་བདུད་ཀྱི་བཅིང་བ་ཐམས་ཅད་ལས་སོ། །</s>
  </p>
  <p id="324">
    <s id="324:1">བཙོན་རར་ཚུད་པར་ཡང་བྱ་བ་ནི་བསམས་བཞིན་དུ་སྐྱེ་བ་རྣམས་སུའོ། །</s>
  </p>
  <p id="325">
    <s id="325:1">ཕ་རོལ་ཏུ་ཕྱིན་པར་ཡང་བྱ་བ་ནི་སེམས་ཅན་ཐམས་ཅད་ཀྱི་སྐད་ཤེས་པ་ལའོ། །</s>
  </p>
  <p id="326">
    <s id="326:1">ཆུ་བོ་ཆེན་པོའི་ནང་ན་གནས་པར་ཡང་བྱ་བ་ནི་ཆུ་བོ་བཞིས་ཁྱེར་བའི་སེམས་ཅན་སྒྲོལ་བའི་ཕྱིར་ཏེ་དེ་ནི་ཚུལ་ལོ། །</s>
  </p>
  <p id="327">
    <s id="327:1">རིགས་ཀྱི་བུ་དག་དེ་ལྟ་བས་ན་</s>
  </p>
  <p id="328">
    <s id="328:1">ཚད་ཡོད་པ་ལ་ཡང་སོ་སོར་རྟོག་པར་གྱིས་ཤིག །ཚད་མེད་པར་ཡང་མཉམ་པ་ཉིད་དུ་ཁོང་དུ་ཆུད་པར་གྱིས་ཤིག །</s>
    <s id="328:2">གསོལ་པ། བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་རྣམས་ཚད་མཆིས་པ་ལ་ཡང་སོ་སོར་རྟོག་པ་ལགས། </s>
    <s id="328:3">ཇི་ལྟར་ན་ཚད་མ་མཆིས་པ་ལ་ཡང་མཉམ་པ་ཉིད་དུ་ཁོང་དུ་ཆུད་པར་བགྱིད་པ་ལགས། </s>
    <s id="328:4">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="328:5">རིགས་ཀྱི་བུ་དག་ཚད་ཡོད་པ་ཞེས་བྱ་བ་ནི་འདུས་བྱས་སོ། །</s>
  </p>
  <p id="329">
    <s id="329:1">ཚད་མེད་པ་ཞེས་བྱ་བ་ནི་འདུས་མ་བྱས་ཏེ། </s>
  </p>
  <p id="330">
    <s id="330:1">དེ་ལ་བྱང་ཆུབ་སེམས་<ref folio="F.27.b"/>དཔས་འདུས་བྱས་ཀྱང་སྤང་བར་མི་བྱ་སྟེ། </s>
  </p>
  <p id="331">
    <s id="331:1">འདུས་བྱས་སུ་གཏོགས་པའི་ཉོན་མོངས་པ་རྣམས་དང་ཡང་འགྲོགས་པར་མི་བྱའོ། །</s>
  </p>
  <p id="332">
    <s id="332:1">འདུས་མ་བྱས་ལ་ཡང་བརྟག་པར་བྱ་སྟེ། </s>
  </p>
  <p id="333">
    <s id="333:1">སྐྱོན་མེད་པར་ཡང་འཇུག་པར་མི་བྱའོ། །</s>
  </p>
  <p id="334">
    <s id="334:1">འདུས་བྱས་དང་འདུས་མ་བྱས་གཅིག་པའི་མཚན་ཉིད་དང་ལྡན་པའི་ཤེས་རབ་ཀྱིས་བྱང་ཆུབ་ཀྱི་སྙིང་པོར་མཉམ་པ་ཉིད་དུ་མངོན་པར་རྫོགས་པར་སངས་རྒྱས་པར་བྱ་སྟེ་དེ་ནི་ཚུལ་ལོ། །</s>
  </p>
  <p id="335">
    <s id="335:1">ཚུལ་གྱི་ཚིག་འདི་དག་བསྟན་པའི་ཚེ་ལྷའི་བུ་བརྒྱད་སྟོང་ནི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །</s>
  </p>
  <p id="336">
    <s id="336:1">བྱང་ཆུབ་སེམས་དཔའ་ལྔ་བརྒྱ་ནི་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །</s>
  </p>
  <p id="337">
    <s id="337:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
  </p>
  <p id="338">
    <s id="338:1">བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། </s>
  </p>
  <p id="339">
    <s id="339:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།</s>
  </p>
  <p id="340">
    <s id="340:1">འཕགས་པ་ཆོས་ཀྱི་ཚུལ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
  </p>
  <p id="341">
    <s id="341:1">རྒྱ་གར་གྱི་མཁན་པོ་པྲཛྙཱ་བར་མ་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།</s>
  </p>
</text>
