<?xml version='1.0' encoding='utf-8'?>
<text>
  <p id="1">
    <s id="1:1"><ref folio="F.17.b"/>༄༅༅། །རྒྱ་གར་སྐད་དུ། ཨཱརྱ་ཨཥྚ་བུད་དྷ་ཀཾ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། </s>
    <s id="1:2">འཕགས་པ་སངས་རྒྱས་བརྒྱད་པ་ཞེས་བྱ་བ་ཐེག་པ་ཆེན་པོའི་མདོ། །</s>
    <s id="1:3">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། </s>
  </p>
  <p id="4">
    <s id="4:1">དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། </s>
  </p>
  <p id="5">
    <s id="5:1">ཐམས་ཅད་ཀྱང་དགྲ་བཅོམ་པ། </s>
    <s id="5:2">ཟག་པ་ཟད་པ། </s>
    <s id="5:3">ཉོན་མོངས་པ་མེད་པ། </s>
    <s id="5:4">དབང་དང་ལྡན་པར་གྱུར་པ། </s>
    <s id="5:5">སེམས་ཤིན་ཏུ་རྣམ་པར་གྲོལ་བ། </s>
    <s id="5:6">ཤེས་རབ་ཤིན་ཏུ་རྣམ་པར་གྲོལ་བ། </s>
    <s id="5:7">ཅང་ཤེས་པ། </s>
    <s id="5:8">གླང་པོ་ཆེན་པོ་བྱ་བ་བྱས་པ། </s>
    <s id="5:9">བྱེད་པ་བྱས་པ། </s>
    <s id="5:10">ཁུར་བོར་བ། </s>
    <s id="5:11">རང་གི་དོན་རྗེས་སུ་ཐོབ་པ། </s>
    <s id="5:12">སྲིད་པ་ཀུན་ཏུ་སྦྱོར་བ་ཡོངས་སུ་ཟད་པ། </s>
    <s id="5:13">ཡང་དག་པའི་ཤེས་པས་སེམས་ཤིན་ཏུ་རྣམ་པར་གྲོལ་བ། </s>
    <s id="5:14">སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་སོན་པ་ཤ་སྟག་སྟེ། </s>
  </p>
  <p id="6">
    <s id="6:1">གང་ཟག་གཅིག་མ་གཏོགས་པ་ནི་འདི་ལྟ་སྟེ། </s>
  </p>
  <p id="7">
    <s id="7:1">ཚེ་དང་ལྡན་པ་ཀུན་དགའ་བོའོ། །</s>
  </p>
  <p id="8">
    <s id="8:1">དེའི་ཚེ་ཚེ་དང་ལྡན་པ་ཤཱ་རིའི་བུ་འཁོར་དེ་ཉིད་དུ་འདུས་པར་གྱུར་ཏེ་འདུག་གོ། །</s>
  </p>
  <p id="9">
    <s id="9:1">དེ་ནས་དེའི་མོད་ལ་སྟོང་གསུམ་གྱི་སྟོང་ཆེན་པོའི་<ref folio="F.18.a"/>འཇིག་རྟེན་གྱི་ཁམས་འདི་ཡང་རྣམ་པ་དྲུག་ཏུ་གཡོས། </s>
  </p>
  <p id="10">
    <s id="10:1">མ་དཀྲོལ་བར་བར་སྣང་ལས་སིལ་སྙན་བྱེ་བ་ཁྲག་ཁྲིག་བརྒྱ་སྟོང་གི་སྒྲ་དག་ཀྱང་བྱུང་། </s>
  </p>
  <p id="11">
    <s id="11:1">ལྷའི་མེ་ཏོག་མན་དཱ་ར་བ་དང་། མན་དཱ་ར་བ་ཆེན་པོ་དང་། མན་ཛུ་ཤ་ཀ་དང་། མན་ཛུ་ཤ་ཀ་ཆེན་པོའི་མེ་ཏོག་གི་ཆར་ཡང་བབ་སྟེ</s>
  </p>
  <p id="12">
    <s id="12:1">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ཐམས་ཅད་རིན་པོ་ཆེའི་མེ་ཏོག་གི་ཆལ་པས་གང་བར་གྱུར་ཏོ། །</s>
  </p>
  <p id="13">
    <s id="13:1">དེ་ནས་དེའི་མོད་ལ་ཐམས་ཅད་དང་ལྡན་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་གསེར་གྱི་ཁ་དོག་གི་སྣང་བ་ཆེན་པོས་ཁྱབ་པར་གྱུར་ཏོ། །</s>
  </p>
  <p id="14">
    <s id="14:1">དེ་ནས་དེའི་མོད་ལ་ཤར་ཕྱོགས་ནས་པད་མ་སྡོང་པོ་ནི་གསེར། འདབ་མ་ནི་དངུལ། ཟེའུ་འབྲུ་ནི་བཻ་དཱུརྱ། སྙིང་པོ་ནི་རྡོའི་སྙིང་པོ་ལས་གྲུབ་པ་བརྒྱད་ཅིག་བྱུང་བར་གྱུར་ཏོ། །</s>
  </p>
  <p id="15">
    <s id="15:1">པད་མའི་སྙིང་པོ་ཐམས་ཅད་ཀྱི་སྟེང་ན་སེང་གེའི་ཁྲི་གྲུ་བཞི་པ། </s>
    <s id="15:2">རྩ་བ་བཞི་ཟུག་པ། </s>
    <s id="15:3">བཀྲ་བ། བལྟ་ན་</s>
  </p>
  <p id="16">
    <s id="16:1">སྡུག་པ། དྲི་དང་ལྡན་པ། ཡིད་དུ་འོང་བ། </s>
    <s id="16:2">དར་གྱི་ལྡ་ལྡི་སྦྱངས་པ། </s>
    <s id="16:3">པོག་པོར་ནས་སྤོས་ཀྱི་དྲིས་ཤིན་ཏུ་བདུགས་པ། </s>
    <s id="16:4">རིན་པོ་ཆེ་སྣ་ཚོགས་དུ་མ་དག་གིས་ལེགས་པར་བརྒྱན་པ། </s>
    <s id="16:5">དྲིལ་བུ་གཡེར་ཀའི་དྲ་བ་དུ་མ་འཁྲོལ་བ། </s>
    <s id="16:6">རིན་པོ་ཆེ་དུ་མའི་བླ་རེ་བྲེས་པ་དག་བྱུང་བར་གྱུར་ཏོ། །</s>
  </p>
  <p id="17">
    <s id="17:1">སེང་གེའི་ཁྲི་ཐམས་ཅད་ཀྱི་སྟེང་ན་དེ་བཞིན་གཤེགས་པའི་སྐུ་དག་ཀྱང་བཞུགས་པར་ཡང་སྣང་སྟེ། </s>
  </p>
  <p id="18">
    <s id="18:1">མཛེས་པ། བལྟ་ན་</s>
  </p>
  <p id="19">
    <s id="19:1">སྡུག་པ། </s>
    <s id="19:2">དབང་པོ་ཞི་བ། ཐུགས་ཞི་བ། </s>
    <s id="19:3">དུལ་བ་དང་ཞི་གནས་མཆོག་བརྙེས་པ། </s>
    <s id="19:4">དུལ་བ་དང་ཞི་གནས་དམ་པ་བརྙེས་པ། </s>
    <s id="19:5">དབང་པོ་བསྲུངས་ཤིང་ཐུལ་བ། </s>
    <s id="19:6">གླང་པོ་ཤིན་ཏུ་དུལ་བ་ལྟ་བུ། </s>
    <s id="19:7">མཚོ་ལྟར་དངས་ཤིང་རྙོག་པ་མེད་ལ་གསལ་བ། </s>
    <s id="19:8">སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་པོ་དེ་དག་གིས་སྐུ་ལེགས་པར་བརྒྱན་པ། </s>
    <s id="19:9">གསེར་གྱི་ཁ་དོག་ལྟ་བུའི་སྐུས་ཉི་མ་དང་ཟླ་བའི་གཟི་བརྗིད་ཟིལ་གྱིས་མནན་ཏེ་</s>
  </p>
  <p id="20">
    <s id="20:1">བཞུགས་པ། </s>
    <s id="20:2">སྤྱོད་ལམ་བརྒྱ་སྟོང་དུ་མ་དང་ལྡན་པ། </s>
    <s id="20:3">སྐུ་མདོག་བལྟ་བས་ཆོག་མི་ཤེས་པ་དག་སྣང་ངོ་། །</s>
  </p>
  <p id="21">
    <s id="21:1">དེ་ནས་སངས་རྒྱས་ཀྱི་མཐུས་ཚེ་དང་ལྡན་པ་ཤཱ་རིའི་བུ་སྟན་<ref folio="F.18.b"/>ལས་ལངས་ཏེ་</s>
    <s id="21:2">བླ་གོས་ཕྲག་པ་གཅིག་ཏུ་གཟར་ནས། </s>
  </p>
  <p id="22">
    <s id="22:1">པུས་མོ་གཡས་པའི་ལྷ་ང་ས་ལ་བཙུགས་ཏེ། </s>
  </p>
  <p id="23">
    <s id="23:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="24">
    <s id="24:1">བཅོམ་ལྡན་འདས་ཤར་ཕྱོགས་ནས་པད་མ་སྡོང་པོ་ནི་གསེར། འདབ་མ་ནི་དངུལ། ཟེའུ་འབྲུ་ནི་བཻ་དཱུརྱ། སྙིང་པོ་ནི་རྡོའི་སྙིང་པོ་ལས་གྲུབ་པ་བརྒྱད་པོ་འདི་དག་བྱུང་བར་གྱུར་ཏེ། </s>
  </p>
  <p id="25">
    <s id="25:1">པད་མའི་སྙིང་པོ་ཐམས་ཅད་ཀྱི་སྟེང་ན་སེང་གེའི་ཁྲི་གྲུ་བཞི་པ། </s>
    <s id="25:2">རྩ་བ་བཞི་ཟུག་པ། </s>
    <s id="25:3">བཀྲ་བ། བལྟ་ན་</s>
  </p>
  <p id="26">
    <s id="26:1">སྡུག་པ། དྲི་དང་ལྡན་པ། ཡིད་དུ་མཆི་བ། </s>
    <s id="26:2">དར་གྱི་ལྡ་ལྡི་སྤྱངས་པ། </s>
    <s id="26:3">པོག་པོར་ནས་སྤོས་ཀྱི་དྲིས་ཤིན་ཏུ་བདུགས་པ། </s>
    <s id="26:4">རིན་པོ་ཆེ་སྣ་ཚོགས་དུ་མས་ལེགས་པར་བརྒྱན་པ། </s>
    <s id="26:5">དྲིལ་བུ་གཡེར་ཀའི་དྲ་བ་དུ་མ་འཁྲོལ་བ། </s>
    <s id="26:6">རིན་པོ་ཆེ་དུ་མའི་བླ་རེ་བྲེས་པ་དག་བྱུང་བར་གྱུར་པ། </s>
    <s id="26:7">སེང་གེའི་ཁྲི་ཐམས་ཅད་ཀྱི་སྟེང་ན། </s>
  </p>
  <p id="27">
    <s id="27:1">དེ་བཞིན་གཤེགས་པའི་སྐུ་དག་བཞུགས་པར་ཡང་གདའ་སྟེ། </s>
  </p>
  <p id="28">
    <s id="28:1">མཛེས་པ། བལྟ་ན་</s>
  </p>
  <p id="29">
    <s id="29:1">སྡུག་པ། </s>
    <s id="29:2">དབང་པོ་ཞི་བ། ཐུགས་ཞི་བ། </s>
    <s id="29:3">དུལ་བ་དང་ཞི་གནས་མཆོག་བརྙེས་པ། </s>
    <s id="29:4">དུལ་བ་དང་ཞི་གནས་དམ་པ་བརྙེས་པ། </s>
    <s id="29:5">དབང་པོ་བསྲུངས་ཤིང་ཐུལ་བ། གླང་པོ་ཆེ་ཤིན་ཏུ་དུལ་བ་ལྟ་བུ། </s>
    <s id="29:6">མཚོ་ལྟར་དངས་ཤིང་རྙོག་པ་མེད་ལ་གསལ་བ། </s>
    <s id="29:7">སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་པོ་དག་གིས་སྐུ་ལེགས་པར་བརྒྱན་པ། </s>
    <s id="29:8">གསེར་གྱི་ཁ་དོག་ལྟ་བུའི་སྐུས་ཉི་མ་དང་ཟླ་བའི་གཟི་བརྗིད་ཟིལ་གྱིས་མནན་ཏེ་</s>
  </p>
  <p id="30">
    <s id="30:1">བཞུགས་པ། </s>
    <s id="30:2">སྤྱོད་ལམ་བརྒྱ་སྟོང་དུ་མ་དང་ལྡན་པ། </s>
    <s id="30:3">སྐུ་མདོག་བལྟ་བས་ཆོག་མི་ཤེས་པ་དག་གདའ་བའི་རྒྱུ་གང་ལགས་རྐྱེན་གང་ལགས། </s>
    <s id="30:4">དེ་སྐད་ཅེས་གསོལ་པ་དང་། </s>
    <s id="30:5">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="31">
    <s id="31:1">ཤཱ་རིའི་བུ་ཁྱོད་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །</s>
  </p>
  <p id="32">
    <s id="32:1">ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་དེ་བཞིན་ནོ་ཞེས་གསོལ་ནས། </s>
  </p>
  <p id="33">
    <s id="33:1">བཅོམ་ལྡན་འདས་ཀྱི་ལྟར་ཉན་པ་དང་། </s>
    <s id="33:2">བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="34">
    <s id="34:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་<ref folio="F.19.a"/>ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་གཅིག་གི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་གཞན་གྱིས་མི་ཐུབ་པ་ཞེས་བྱ་བ་ཡོད་དེ</s>
  </p>
  <p id="35">
    <s id="35:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤིན་ཏུ་ཡོངས་བསྒྲགས་དཔལ་ཞེས་བྱ་བ་ད་ལྟར་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</s>
  </p>
  <p id="36">
    <s id="36:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་གཉིས་ཀྱི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་ཡིད་འོང་དགའ་ཞེས་བྱ་བ་ཡོད་དེ</s>
  </p>
  <p id="37">
    <s id="37:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབང་པོའི་ཏོག་གི་རྒྱལ་མཚན་གྱི་རྒྱལ་པོ་ཞེས་བྱ་བ་ད་ལྟར་བཞུགས་ཏེ་</s>
  </p>
  <p id="38">
    <s id="38:1">འཚོ་ཞིང་གཞེས་ལ་ཆོས་ཀྱང་སྟོན་ཏོ། །</s>
  </p>
  <p id="39">
    <s id="39:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་གསུམ་གྱི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་སྡུག་དགའ་ཞེས་བྱ་བ་ཡོད་དེ</s>
  </p>
  <p id="40">
    <s id="40:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤིན་ཏུ་རྣམ་པར་གནོན་པ་གྲགས་མཆོག་དཔལ་ཞེས་བྱ་བ་ད་ལྟར་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</s>
  </p>
  <p id="41">
    <s id="41:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་བཞིའི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་སྒོ་ཀུན་ནས་འཇུག་པ་ཞེས་བྱ་བ་ཡོད་དེ</s>
  </p>
  <p id="42">
    <s id="42:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གཡུལ་ལས་ཤིན་ཏུ་རྣམ་པར་རྒྱལ་བའི་རྩལ་ཞེས་བྱ་བ་ད་ལྟར་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</s>
  </p>
  <p id="43">
    <s id="43:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་ལྔའི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་རྣམ་དག་བརྩེགས་པ་ཞེས་བྱ་བ་ཡོད་དེ</s>
  </p>
  <p id="44">
    <s id="44:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོན་ཏན་བཀོད་པའི་དཔལ་ཀུན་ཏུ་སྣང་བ་ཞེས་བྱ་བ་ད་ལྟར་བཞུགས་ཏེ་</s>
  </p>
  <p id="45">
    <s id="45:1">འཚོ་ཞིང་གཞེས་ལ་ཆོས་ཀྱང་<ref folio="F.19.b"/>སྟོན་ཏོ། །</s>
  </p>
  <p id="46">
    <s id="46:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་དྲུག་གི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་འགྱུར་མེད་ལྡན་ཞེས་བྱ་བ་ཡོད་དེ</s>
  </p>
  <p id="47">
    <s id="47:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྨན་གྱི་རྒྱལ་པོ་དཔལ་ཐོགས་པ་མེད་པ་ཞེས་བྱ་བ་ད་ལྟར་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །</s>
  </p>
  <p id="48">
    <s id="48:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་བདུན་གྱི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་སྤོབས་པ་བརྩེགས་པ་གང་བ་ཞེས་བྱ་བ་ཡོད་དེ</s>
  </p>
  <p id="49">
    <s id="49:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེའི་པད་མ་ལས་རྣམ་པར་གནོན་པས་བཞུད་པ་ཞེས་བྱ་བ་ད་ལྟར་བཞུགས་ཏེ་</s>
  </p>
  <p id="50">
    <s id="50:1">འཚོ་ཞིང་གཞེས་ལ་ཆོས་ཀྱང་སྟོན་ཏོ། །</s>
  </p>
  <p id="51">
    <s id="51:1">ཤཱ་རིའི་བུ་སངས་རྒྱས་ཀྱི་ཞིང་འདི་ནས་ཤར་ཕྱོགས་ལོགས་སུ་སངས་རྒྱས་ཀྱི་ཞིང་གང་གཱའི་ཀླུང་བརྒྱད་ཀྱི་བྱེ་མ་སྙེད་འདས་པ་ན་འཇིག་རྟེན་གྱི་ཁམས་སྒྲ་དབྱངས་སྙན་པ་ཞེས་བྱ་བ་ཡོད་དེ</s>
  </p>
  <p id="52">
    <s id="52:1">དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེའི་པད་མ་ལ་རབ་ཏུ་གནས་པ་སཱ་ལའི་རྒྱལ་པོ་ཞེས་བྱ་བ་ད་ལྟར་བཞུགས་ཏེ་</s>
  </p>
  <p id="53">
    <s id="53:1">འཚོ་ཞིང་གཞེས་ལ་ཆོས་ཀྱང་སྟོན་ཏོ། །</s>
  </p>
  <p id="54">
    <s id="54:1">ཤཱ་རིའི་བུ་སངས་རྒྱས་བཅོམ་ལྡན་འདས་དེ་དག་གི་སངས་རྒྱས་ཀྱི་ཞིང་དག་ནི་ཡོངས་སུ་དག་པ་སྟེ། </s>
  </p>
  <p id="55">
    <s id="55:1">སྙིགས་མ་ལྔ་མེད་དོ། །</s>
  </p>
  <p id="56">
    <s id="56:1">ཡ་མཚན་ཅན་ཐམས་ཅད་མེད་དོ། །</s>
  </p>
  <p id="57">
    <s id="57:1">གསེག་མ་དང་གྱོ་མོ་དག་མེད་དོ། །</s>
  </p>
  <p id="58">
    <s id="58:1">ཉེ་བའི་ཉོན་མོངས་པ་མེད་དོ། །</s>
  </p>
  <p id="59">
    <s id="59:1">བུད་མེད་མེད་དོ། །</s>
  </p>
  <p id="60">
    <s id="60:1">དུད་འགྲོ་དང་གཤིན་རྗེའི་འཇིག་རྟེན་ཡང་མེད་དོ། །</s>
  </p>
  <p id="61">
    <s id="61:1">སྦྲང་བུ་དང་། ཤ་སྦྲང་དང་། སྡིག་སྦྲུལ་གྱིས་རེག་པ་རྣམས་མེད་དོ། །</s>
  </p>
  <p id="62">
    <s id="62:1">ཤཱ་རིའི་བུ་རིགས་ཀྱི་བུའམ་རིགས་ཀྱི་བུ་མོ་གང་དག་སངས་རྒྱས་བཅོམ་ལྡན་འདས་དེ་དག་གི་མཚན་ཉན་པ་དང་། འཛིན་པ་དང་། འཆང་བ་དང་། ཀློག་པ་དང་། སྟོན་པ་དང་། རབ་ཏུ་འདོན་པ་དང་། ཀུན་ཆུབ་པར་བྱེད་པ་དེ་དག་ངན་སོང་གསུམ་དུ་འགྲོ་བ་དེ་ནི་གནས་མ་ཡིན་ཞིང་གོ་སྐབས་<ref folio="F.20.a"/>མེད་དེ</s>
  </p>
  <p id="63">
    <s id="63:1">ཤཱ་རིའི་བུ་དེ་དག་སེམས་ཅན་དམྱལ་བའམ། དུད་འགྲོའི་སྐྱེ་གནས་སམ། གཤིན་རྗེའི་འཇིག་རྟེན་དུ་འགྲོ་བ་དེ་ནི་གནས་མེད་དེ། </s>
  </p>
  <p id="64">
    <s id="64:1">མཚམས་མེད་པ་བྱེད་པ་དང་། དམ་པའི་ཆོས་སྤོང་བའི་གང་ཟག་ནི་མ་གཏོགས་ཏེ། </s>
  </p>
  <p id="65">
    <s id="65:1">དེ་ཡང་ཆུང་ངུ་མྱོང་ཞིང་མང་དུ་མྱོང་བར་མི་འགྱུར་རོ། །</s>
  </p>
  <p id="66">
    <s id="66:1">ཤཱ་རིའི་བུ་རིགས་ཀྱི་བུའམ་རིགས་ཀྱི་བུ་མོ་གང་སངས་རྒྱས་བཅོམ་ལྡན་འདས་དེ་དག་གི་མཚན་ཉན་པ་དང་། འཛིན་པ་དང་། འཆང་བ་དང་། ཀློག་པ་དང་། སྟོན་པ་དང་། རབ་ཏུ་འདོན་པ་དང་། ཀུན་ཆུབ་པར་བྱེད་པ་དེ་བྱང་ཆུབ་ཀྱི་སྙིང་པོ་ལ་ཐུག་གི་བར་དུ་ནམ་ཡང་མངོན་པར་ཤེས་པ་དང་བྲལ་བར་མི་འགྱུར། </s>
  </p>
  <p id="67">
    <s id="67:1">ནམ་ཡང་མཚན་དང་བྲལ་བར་མི་འགྱུར། </s>
  </p>
  <p id="68">
    <s id="68:1">ནམ་ཡང་གཟུངས་དང་བྲལ་བར་མི་འགྱུར། </s>
  </p>
  <p id="69">
    <s id="69:1">ནམ་ཡང་དབང་པོ་མ་ཚང་བར་མི་འགྱུར། </s>
  </p>
  <p id="70">
    <s id="70:1">ནམ་ཡང་སྒྲ་དབྱངས་ཤིན་ཏུ་རྒྱས་པ་དང་བྲལ་བར་མི་འགྱུར། </s>
  </p>
  <p id="71">
    <s id="71:1">ནམ་ཡང་རྔ་སྒྲའི་དབྱངས་དང་བྲལ་བར་མི་འགྱུར། </s>
  </p>
  <p id="72">
    <s id="72:1">ནམ་ཡང་སྦྱིན་གནས་དང་ཕྱིར་མི་ལྡོག་པ་དང་བྲལ་བར་མི་འགྱུར། </s>
  </p>
  <p id="73">
    <s id="73:1">ནམ་ཡང་བྱང་ཆུབ་ཀྱི་ཡན་ལག་གི་མེ་ཏོག་དང་བྲལ་བར་མི་འགྱུར། </s>
  </p>
  <p id="74">
    <s id="74:1">ནམ་ཡང་ཐེག་པ་ཆེན་པོའི་མདོ་སྡེ་ཤིན་ཏུ་རྒྱས་པ་དང་བྲལ་བར་མི་འགྱུར་རོ། །</s>
  </p>
  <p id="75">
    <s id="75:1">ཤཱ་རིའི་བུ་གནས་མ་ཡིན་ཞིང་གོ་སྐབས་མེད་དེ། </s>
  </p>
  <p id="76">
    <s id="76:1">ཤཱ་རིའི་བུ་བུད་མེད་གང་སངས་རྒྱས་བཅོམ་ལྡན་འདས་དེ་དག་གི་མཚན་ཉན་པ་དང་། འཛིན་པ་དང་། འཆང་བ་དང་། ཀློག་པ་དང་། སྟོན་པ་དང་། རབ་ཏུ་འདོན་པ་དང་། ཀུན་ཆུབ་པར་བྱེད་པ་དེ་བུད་མེད་ཀྱི་དངོས་པོ་ལན་གཉིས་ཐོབ་པར་འགྱུར་བ་དེ་ནི་གནས་མེད་དོ། །</s>
  </p>
  <p id="77">
    <s id="77:1">སྨོན་ལམ་གྱི་དབང་གིས་ལེན་པ་ནི་མ་གཏོགས་སོ། །</s>
  </p>
  <p id="78">
    <s id="78:1">ཤཱ་རིའི་བུ་གནས་མ་ཡིན་ཞིང་གོ་སྐབས་མེད་དེ། </s>
  </p>
  <p id="79">
    <s id="79:1">ཤཱ་རིའི་བུ་རིགས་ཀྱི་བུའམ། རིགས་ཀྱི་བུ་མོ་སངས་རྒྱས་བཅོམ་ལྡན་འདས་དེ་དག་གི་མཚན་ཉན་པ་དང་། འཛིན་པ་དང་། འཆང་བ་དང་། ཀློག་པ་དང་། སྟོན་པ་དང་། རབ་ཏུ་འདོན་པ་དང་། ཀུན་ཆུབ་པར་བྱེད་ན་</s>
  </p>
  <p id="80">
    <s id="80:1">རིགས་ཀྱི་བུའམ། རིགས་ཀྱི་བུ་མོ་དེ་རྒྱལ་པོས་འཇིགས་པར་འགྱུར་བའམ། རྐུན་པོས་སམ། མེས་སམ། ཆུས་སམ། མ་རུངས་<ref folio="F.20.b"/>པས་སམ། ཀླུས་སམ། གནོད་སྦྱིན་གྱིས་སམ། དྲི་ཟས་སམ། ལྷ་མ་ཡིན་གྱིས་སམ། མིས་སམ། མི་མ་ཡིན་པས་འཇིགས་པར་འགྱུར་བའམ། གང་གིས་ཀྱང་གླགས་རྙེད་པར་འགྱུར་བ་དེ་ནི་གནས་མེད་དོ། །</s>
  </p>
  <p id="81">
    <s id="81:1">ལས་ཀྱི་རྣམ་པར་སྨིན་པ་དྲག་པོ་ནི་མ་གཏོགས་ཏེ། </s>
  </p>
  <p id="82">
    <s id="82:1">དེ་ཡང་ཆུང་ངུ་མྱོང་ཞིང་མང་དུ་མྱོང་བར་མི་འགྱུར་རོ། །</s>
  </p>
  <p id="83">
    <s id="83:1">དེ་འཇིག་རྟེན་པའམ། འཇིག་རྟེན་ལས་འདས་པའི་དོན་གང་ཅི་རྩོམ་ཡང་རུང་སྟེ། </s>
  </p>
  <p id="84">
    <s id="84:1">དེ་དགེ་བའི་ཆོས་རྣམས་འཕེལ་བ་ཉིད་དུ་འགྱུར་གྱི། འགྲིབ་པར་མི་འགྱུར་བར་རེ་བར་བྱའོ། །</s>
  </p>
  <p id="85">
    <s id="85:1">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
  </p>
  <p id="86">
    <s id="86:1">འཇིག་རྟེན་མགོན་པོ་དེ་དག་གི། །མཚན་རྣམས་འཛིན་པར་བྱེད་པ་ནི། །མི་ཁོམ་ཐམས་ཅད་ཡོངས་སྤངས་ནས། །</s>
  </p>
  <p id="87">
    <s id="87:1">མྱུར་དུ་བཟང་འགྲོར་འགྲོ་བར་འགྱུར། །</s>
  </p>
  <p id="88">
    <s id="88:1">སངས་རྒྱས་འབྱུང་བ་མཉེས་བྱས་ནས། །</s>
  </p>
  <p id="89">
    <s id="89:1">སྟོན་པ་དེ་མཐོང་དད་བྱེད་ཅིང་། །འཇིག་རྟེན་སྒྲོན་མ་མཐོང་ནས་ཀྱང་། །</s>
    <s id="89:2">མཆོད་པ་བཟང་པོ་བྱེད་པར་འགྱུར། །</s>
  </p>
  <p id="90">
    <s id="90:1">བསྐལ་པ་བྱེ་བ་གྲངས་མེད་དུ། །འཁོར་བ་རྣམ་པར་སྤོང་བར་བྱེད། །</s>
  </p>
  <p id="91">
    <s id="91:1">གང་གིས་འདྲེན་རྣམས་མཐོང་འགྱུར་བའི། །དྲི་མེད་མིག་ཀྱང་རྣམ་པར་སྦྱོང་། །</s>
  </p>
  <p id="92">
    <s id="92:1">འཇིག་རྟེན་མགོན་པོ་དེ་དག་གི། །མཚན་རྣམས་སུ་ཞིག་འཛིན་བྱེད་པ། །དེ་ནི་གང་དང་གར་སྐྱེས་པར། །འཇིག་རྟེན་ཕྱག་བྱའི་འོས་སུ་འགྱུར། །</s>
  </p>
  <p id="93">
    <s id="93:1">དེ་ཡི་གཟུགས་མཚན་ཕུན་སུམ་ཚོགས། །ཕྱུག་པོའི་ཁྱིམ་དུ་སྐྱེ་བར་འགྱུར། །</s>
  </p>
  <p id="94">
    <s id="94:1">དཔའ་ཞིང་སྦྱིན་པའི་བདག་པོར་འགྱུར། །</s>
  </p>
  <p id="95">
    <s id="95:1">སེར་སྣ་མེད་ཅིང་ལྷུག་པར་གཏོང་། །</s>
  </p>
  <p id="96">
    <s id="96:1">མཚན་རྣམས་འདི་དག་སུ་འཛིན་པ། །བསྐལ་པ་བྱེ་བ་མང་པོར་ནི། །ལྷ་ཡི་ཙན་དན་དམར་པོ་ཡི། །དྲི་ངད་ཁ་ནས་འབྱུང་བར་འགྱུར། །</s>
  </p>
  <p id="97">
    <s id="97:1">དྲང་སྲོང་ཆེན་པོ་དེ་དག་གི། །མཚན་རྣམས་བུད་མེད་ཐོས་གྱུར་ན། །</s>
  </p>
  <p id="98">
    <s id="98:1">བུད་མེད་དངོས་པོ་རྣམ་སྤངས་ཏེ། །</s>
  </p>
  <p id="99">
    <s id="99:1">སྐྱེས་བུ་མཁས་པར་རེད་པར་འགྱུར། །</s>
  </p>
  <p id="100">
    <s id="100:1">མཚན་རྣམས་འདི་དག་སུ་འཛིན་པ། །ཕ་དང་མ་དང་སྤུན་རྣམས་དང་། །མཛའ་བཤེས་ཉེ་དུའི་ཚོགས་རྣམས་ཀྱི། །སྡུག་བསྔལ་ནམ་ཡང་མཐོང་མི་འགྱུར། །</s>
  </p>
  <p id="101">
    <s id="101:1">མཚན་རྣམས་འདི་དག་སུ་འཛིན་པ། །དེ་<ref folio="F.21.a"/>དང་དེ་དག་འཇིག་རྟེན་ན། །</s>
  </p>
  <p id="102">
    <s id="102:1">འདབ་མ་སྟོང་ཕྲག་བྱེ་ལྡན་པའི། །རིན་ཆེན་པད་མར་སྐྱེ་བར་འགྱུར། །</s>
  </p>
  <p id="103">
    <s id="103:1">མཚན་རྣམས་འདི་དག་སུ་འཛིན་པ། །སངས་རྒྱས་ཞིང་རྣམས་ཐམས་ཅད་དུ། །ནམ་མཁའ་ལས་ནི་འགྲོ་བྱེད་ཅིང་། །</s>
    <s id="103:2">འཇིག་རྟེན་མགོན་པོ་སངས་རྒྱས་ཞིང་། །རྣམ་པར་དག་པ་མཐོང་བར་འགྱུར། །</s>
  </p>
  <p id="104">
    <s id="104:1">འཇིག་རྟེན་མགོན་པོའི་དྲུང་དག་ཏུ། །ཟབ་མོའི་ཆོས་ནི་ཉན་བྱེད་ཅིང་། །ཇི་ལྟར་ཐོས་པ་ཆུད་མི་གསོན། །</s>
  </p>
  <p id="105">
    <s id="105:1">མཚན་རྣམས་འདི་དག་སུ་འཛིན་པ། །དེ་དག་ལ་ནི་སྡིག་ཅན་བདུད། །ནག་པོའི་རྩ་ལག་སྡེར་བཅས་པས། །ནམ་ཡང་གླགས་རྙེད་མི་འགྱུར་རོ། །</s>
  </p>
  <p id="106">
    <s id="106:1">མཚན་རྣམས་འདི་དག་སུ་འཛིན་པ། །དེ་དག་མཚོན་གྱིས་མི་གསོད་ཅིང་། །དུག་དང་མེས་ཀྱང་མ་ཡིན་ལ། །</s>
    <s id="106:2">རྒྱལ་པོ་དང་ནི་རྐུན་པོ་ཡིས། །དེ་དག་གཙེ་བར་བྱེད་མི་འགྱུར། །</s>
  </p>
  <p id="107">
    <s id="107:1">ལྷ་དང་ཀླུ་དང་གནོད་སྦྱིན་དང་། །དྲི་ཟ་ལྟོ་འཕྱེ་ཆེ་རྣམས་ཀྱིས། །གླགས་ཀྱང་རྙེད་པར་མི་འགྱུར་རོ། །</s>
  </p>
  <p id="108">
    <s id="108:1">སངས་རྒྱས་འདི་དག་མི་མཆོག་སྟེ། །</s>
  </p>
  <p id="109">
    <s id="109:1">དཔལ་གྱི་སྙིང་པོ་འབྲུག་གི་རྒྱལ། །</s>
  </p>
  <p id="110">
    <s id="110:1">མཛངས་པ་བག་ཡོད་གྱུར་ནས་ནི། །མཁས་མི་སུ་ཞིག་མཚན་མི་འཛིན། །</s>
  </p>
  <p id="111">
    <s id="111:1">འཇིག་རྟེན་མགོན་པོ་ཐམས་ཅད་ཀྱི། །མཚན་རྣམས་འདི་དག་སུ་ཉན་པ། །མི་དེ་དག་ནི་ཆོ་གས་ཉན། །</s>
  </p>
  <p id="112">
    <s id="112:1">གྲགས་ལྡན་རྣམས་ཀྱི་མཚན་ཐོས་ནས། །</s>
  </p>
  <p id="113">
    <s id="113:1">དེ་དག་དཔའ་ཞིང་ཤེས་རབ་ཆེ། །</s>
  </p>
  <p id="114">
    <s id="114:1">འཇིག་རྟེན་མི་མཆོག་སངས་རྒྱས་འགྱུར། །</s>
  </p>
  <p id="115">
    <s id="115:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
  </p>
  <p id="116">
    <s id="116:1">ཚེ་དང་ལྡན་པ་ཤཱ་རིའི་བུ་དང་། ཐམས་ཅད་དང་ལྡན་པའི་འཁོར་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། </s>
  </p>
  <p id="117">
    <s id="117:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</s>
  </p>
  <p id="118">
    <s id="118:1">འཕགས་པ་སངས་རྒྱས་བརྒྱད་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །། </s>
  </p>
  <p id="119">
    <s id="119:1">རྒྱ་གར་གྱི་མཁན་པོ་ཛི་ན་མི་ཏྲ་དང་། སུ་རེནྡྲ་བོ་དྷི་དང་། ཞུ་ཆེན་གྱི་ལོ་ཙཱ་བ་བན་དེ་ཡེ་ཤེས་སྡེས་ཞུས་ཏེ་གཏན་ལ་ཕབ་པ།། །།</s>
    <s id="119:2">ཤློ་ཀ་དགུ་བཅུ་རྩ་གཅིག། །།</s>
  </p>
</text>
