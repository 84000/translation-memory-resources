<?xml version='1.0' encoding='utf-8'?>
<text>
  <p id="1">
    <s id="1:1"><ref folio="F.222.b"/>༄༅། །རྒྱ་གར་སྐད་དུ། ཨཱརྱ་ཏཱ་ར་ཨཥྚ་གྷོ་རེ་ཏཱ་སྦཱི་སཱུ་ཏྲ། བོད་སྐད་དུ། </s>
    <s id="1:2">འཕགས་མ་སྒྲོལ་མ་འཇིགས་པ་བརྒྱད་ལས་སྐྱོབ་པའི་མདོ། </s>
    <s id="1:3">དཀོན་མཆོག་གསུམ་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">རྗེ་བཙུན་མ་སྒྲོལ་མ་ལ་ཕྱག་འཚལ་ལོ། །</s>
  </p>
  <p id="3">
    <s id="3:1">བཅོམ་ལྡན་འདས་ཤཱཀྱ་ཐུབ་པ་ལ་ཕྱག་འཚལ་ལོ། །</s>
  </p>
  <p id="4">
    <s id="4:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="5">
    <s id="5:1">བཅོམ་ལྡན་འདས་རི་རབ་ཀྱི་སྟེང་ལྷའི་གནས་ན་བཞུགས་ཏེ། </s>
  </p>
  <p id="6">
    <s id="6:1">དེ་ཉིད་དུ་འཁོར་རྣམས་ཀྱི་ནང་ནས་ལྷ་མོ་སྒྲོལ་མས་འདི་སྐད་ཅེས་སྨྲས་སོ། །</s>
  </p>
  <p id="7">
    <s id="7:1">མཐོ་རིས་རིན་ཆེན་ལྟ་བུ་འདི་ཐོབ་ནས། །</s>
  </p>
  <p id="8">
    <s id="8:1">ལས་དང་ལས་ཀྱི་འབྲས་བུ་ཤེས་པར་བྱོས། །</s>
  </p>
  <p id="9">
    <s id="9:1">བཟང་པོ་སྟེན་ཅིང་ངན་པ་སྤང་བར་གྱིས། །</s>
    <s id="9:2">གང་དག་སྡིག་པའི་ལས་རྣམས་སྤྱོད་བྱེད་པ། །འཇིག་<ref folio="F.223.a"/>རྟེན་ཕ་རོལ་ཐུར་དུ་འབབ་འགྱུར་ཏེ། །</s>
  </p>
  <p id="10">
    <s id="10:1">དུད་འགྲོ་གླེན་ལྐུགས་གཅིག་ལ་གཅིག་ཟ་དང་། །</s>
    <s id="10:2">གྱེན་ཐུར་འབབ་འཛེག་གཡང་ས་ངལ་བའི་ལམ། །འཇིགས་ཤིང་དངངས་སྐྲག་ཤིན་ཏུ་སྐྱི་གཡའ་བ། །ཟོན་དང་བཅས་པའི་སྡུག་བསྔལ་བསམ་མི་ཁྱབ། །</s>
  </p>
  <p id="11">
    <s id="11:1">ཡི་དགས་ལྟོགས་ཤིང་སྐོམ་དང་ལུས་མི་འཚམ། །</s>
    <s id="11:2">བཟའ་བཏུང་སྣང་ཡང་གཞན་གྱིས་བསྲུངས་པ་དང་། །ཁ་ཅིག་ཟོས་ཀྱང་མེ་དང་མཚོན་དུ་འགྱུར། །</s>
  </p>
  <p id="12">
    <s id="12:1">ལྟོགས་ཤིང་སྐོམ་པའི་སྡུག་བསྔལ་བསམ་མི་ཁྱབ། །</s>
  </p>
  <p id="13">
    <s id="13:1">དམྱལ་བར་སྐྱེས་པའི་སེམས་ཅན་དེ་དག་ནི། །རང་དབང་མེད་པར་གཤིན་རྗེ་གདུག་པས་ཁྲིད། །</s>
  </p>
  <p id="14">
    <s id="14:1">བསྲེགས་ཤིང་བཙོས་ཏི་མཚོན་གྱིས་རབ་ཏུ་འཐུབ། །</s>
    <s id="14:2">བསྲན་གླགས་མེད་པའི་སྡུག་བསྔལ་ཚ་དང་གྲང་། །</s>
  </p>
  <p id="15">
    <s id="15:1">དེས་ན་ཚེ་འདིར་སྡིག་པའི་ལས་བྱེད་པ། །རང་གིས་རང་ལ་མངན་ནི་ཆེར་བྱས་ཡིན། །</s>
  </p>
  <p id="16">
    <s id="16:1">བསྐལ་པ་མང་པོར་སྡུག་བསྔལ་དྲག་པོས་གདུངས། །</s>
    <s id="16:2">ཐར་པའི་དུས་མེད་བསྲན་པའི་གླགས་ཀྱང་མེད། །</s>
  </p>
  <p id="17">
    <s id="17:1">དྲན་པ་གསལ་བས་ལས་ཀྱི་འབྲས་བུར་ཤེས། །</s>
  </p>
  <p id="18">
    <s id="18:1">སྡུག་བསྔལ་མ་བཟོད་སྨྲེ་སྔགས་རང་ལ་རྨོ། །</s>
    <s id="18:2">སྐད་ངན་དྲག་པོའི་ཀུ་སྒྲས་གཞན་ཡང་སྐྲག །</s>
  </p>
  <p id="19">
    <s id="19:1">དེ་ལ་སོགས་ཏེ་སྡུག་བསྔལ་བསམ་མི་ཁྱབ། །</s>
  </p>
  <p id="20">
    <s id="20:1">གང་དག་ཉེས་དམིགས་རབ་ཏུ་ཤེས་གྱིས་ལ། །ངན་སོང་གསུམ་གྱི་རྒྱུ་རྣམས་རབ་ཏུ་སྤངས། །</s>
  </p>
  <p id="21">
    <s id="21:1">སྡིག་པའི་རྣམ་པ་ཕྲ་རགས་གང་ལ་ཡང་། །ལུས་ངག་ཡིད་ཀྱི་སྒོ་ནས་སྤྱད་ཏ་རེ། །</s>
    <s id="21:2">རང་ཡང་བདེ་ལ་འགྲོ་རྣམས་ཡོངས་ལ་ཕན། །</s>
  </p>
  <p id="22">
    <s id="22:1">ཆགས་སྡང་རྨོངས་སྤངས་སྙིང་རྗེའི་རྩ་བ་བརྟན། །</s>
  </p>
  <p id="23">
    <s id="23:1">སྒོ་གསུམ་དང་བས་འབད་དེ་དགེ་བ་སྤྱད། །</s>
  </p>
  <p id="24">
    <s id="24:1">ཤིན་ཏུ་ཟབ་པའི་སྙིང་པོ་འདི་ལ་འབད། །</s>
  </p>
  <p id="25">
    <s id="25:1">མེ་ཏོག་སད་ཀྱིས་ཁྱེར་བའི་འབྲས་བུ་ལ། །སོ་ནམ་བྱས་ཀྱང་མྱུ་གུ་མི་སྐྱེ་ལྟར། །</s>
    <s id="25:2">སྡོམ་ཉམས་ཐེ་ཚོམ་ཟོས་པའི་གང་ཟག་གིས། །ཤིན་ཏུ་ཟབ་པའི་རིག་སྔགས་བསྒྲུབ་གྱུར་ཀྱང་། །བྱིན་བརླབས་འབྱུང་ངོ་སྙམ་ཡང་འབྱུང་མི་སྲིད། །</s>
  </p>
  <p id="26">
    <s id="26:1">རྩོལ་བ་དེ་དག་ངལ་བ་དོན་མེད་འགྱུར། །</s>
  </p>
  <p id="27">
    <s id="27:1">རིག་སྔགས་དེ་ཡང་སྐྱེ་བོའི་ཚིག་དང་མཚུངས། །</s>
  </p>
  <p id="28">
    <s id="28:1">ཏིང་འཛིན་རྣམས་ཀྱང་བྱིས་པའི་བསམ་པ་འདྲ། །</s>
  </p>
  <p id="29">
    <s id="29:1">སྐྱོན་མེད་སྐྱེས་བུས་རིག་སྔགས་དེ་བསྒྲུབས་ན། །</s>
  </p>
  <p id="30">
    <s id="30:1">ཇི་ལྟར་<ref folio="F.223.b"/>འདོད་པ་བཞིན་དུ་མྱུར་དུ་འགྲུབ། །</s>
  </p>
  <p id="31">
    <s id="31:1">དཔེར་ན་ནྱ་གྲོ་དྷ་ཡི་ས་བོན་ནི། །ཤིན་ཏུ་ཕྲ་ཡང་ཆུ་ལུད་ལེགས་བྲན་ན། །</s>
  </p>
  <p id="32">
    <s id="32:1">དགུང་ཟླ་བདུན་ན་དཔག་ཚད་ཙམ་དུ་སྐྱེ། །</s>
  </p>
  <p id="33">
    <s id="33:1">བེམས་པོ་ཕྱི་ཡི་འགྱུར་ཡང་དེ་འདྲ་ན། །</s>
  </p>
  <p id="34">
    <s id="34:1">རིག་པས་རིག་པ་བསྒྲུབ་པ་ལྟ་ཅི་སྨོས། །</s>
  </p>
  <p id="35">
    <s id="35:1">འོད་གསལ་ནང་གི་འགྱུར་ལ་དཔག་ཏུ་མེད། །</s>
  </p>
  <p id="36">
    <s id="36:1">ཚོང་དཔོན་ལམ་ལ་མཁས་པ་དག་ལ་བརྟེན། །</s>
  </p>
  <p id="37">
    <s id="37:1">གྲུ་ཚགས་ལེགས་པས་རྒྱ་མཚོར་ཞུགས་གྱུར་ན། །</s>
  </p>
  <p id="38">
    <s id="38:1">རིན་ཆེན་འདོད་པ་བཞིན་དུ་རྙེད་གྱུར་ནས། །</s>
  </p>
  <p id="39">
    <s id="39:1">རང་གི་གནས་སུ་ལེགས་པར་ཕྱིན་པ་ཡིན། །</s>
  </p>
  <p id="40">
    <s id="40:1">བྱམས་དང་སྙིང་རྗེ་དགའ་དང་བཏང་སྙོམས་རྟེན། །བྱང་ཆུབ་སེམས་ལྡན་དགེ་བ་སྦྱང་གྱུར་ན། །</s>
  </p>
  <p id="41">
    <s id="41:1">ཡང་དག་རྫོགས་ཀྱི་ལམ་ལ་ཞུགས་འགྱུར་ཏེ། །</s>
  </p>
  <p id="42">
    <s id="42:1">ངེས་པར་མཁྱེན་ཉིད་ས་ལ་འགྲོ་བར་འགྱུར། །</s>
  </p>
  <p id="43">
    <s id="43:1">མདའ་ཉིད་སྐྱེས་བུའི་འཐེབ་ནས་ཤོར་གྱུར་ན། །</s>
  </p>
  <p id="44">
    <s id="44:1">མི་འཕང་སྙམ་ཡང་ཤིན་ཏུ་འཕངས་པར་འགྱུར། །</s>
  </p>
  <p id="45">
    <s id="45:1">ཆོས་ཉིད་དོན་ཀུན་ཆུབ་པའི་གང་ཟག་ནི། །མི་ཕྱིན་སྙམ་ཡང་ཕ་རོལ་ཕྱིན་པར་འགྱུར། །</s>
  </p>
  <p id="46">
    <s id="46:1">བྱ་ཆའི་རྣམ་པ་རང་བཞིན་རྫོགས་གྱུར་ནས། །</s>
  </p>
  <p id="47">
    <s id="47:1">སངས་རྒྱས་འབྲས་བུ་འཐོབ་པར་ཐེ་ཙོམ་མེད། །</s>
  </p>
  <p id="48">
    <s id="48:1">ཆོས་ཉིད་རྣམ་པར་དག་པ་དེ་རྟོགས་ན། །</s>
  </p>
  <p id="49">
    <s id="49:1">བདག་མེད་སྲོག་མེད་སྲོག་ཀྱང་གཅད་དུ་མེད། །</s>
  </p>
  <p id="50">
    <s id="50:1">ལས་མེད་དེ་ཡི་རྣམ་པར་སྨིན་པ་མེད། །</s>
  </p>
  <p id="51">
    <s id="51:1">མཐའ་རྣམས་རབ་སྤངས་སྐྱེས་བུ་རྣམ་པར་གྲོལ། །</s>
  </p>
  <p id="52">
    <s id="52:1">དེ་དོན་རྟོགས་ཕྱིར་བདག་གིས་བཤད་པ་ཡི། །སྙིང་པོ་འདི་ལ་གུས་པས་བཟླས་གྱུར་ན། །</s>
  </p>
  <p id="53">
    <s id="53:1">བསྐལ་པ་གྲངས་མེད་གསུམ་གྱི་སྡིག་ཀྱང་འཛད། །ངན་སོང་གསུམ་དང་འཁོར་བའི་སྡུག་བསྔལ་ཀུན། །རབ་ཏུ་སྦྱོང་ཞིང་སྒྲིབ་པ་རྣམས་ཀྱང་འདག །</s>
  </p>
  <p id="54">
    <s id="54:1">དོན་དང་ལྡན་པའི་སྙིང་པོ་འདི་ལྟ་སྟེ། །</s>
  </p>
  <p id="55">
    <s id="55:1">ཨོཾ་བྱང་ཆུབ་སེམས་དཔའ་སེམས་དཔའ་ཆེན་མོ། </s>
  </p>
  <p id="56">
    <s id="56:1">ལྷ་མོ་ཁྱོད་ཀྱིས་བསྐྱབ་ཏུ་གསོལ། །</s>
  </p>
  <p id="57">
    <s id="57:1" flag="alternateSource">ཨོཾ་ན་མོ་ཨཱརྱ་ཨ་བ་ལོ་ཀི་ཏེ་ཤྭ་རཱ་ཡ། བོ་དྷི་སཏྭཱ་ཡ། མ་ཧཱ་སཏྭཱ་ཡ། མ་ཧཱ་ཀཱ་རུ་ཎི་ཀཱ་ཡ། ཏདྱ་ཐཱ། </s>
    <s id="57:2">ཨོཾ་ཏཱ་རེ་ཏུཏྟཱ་རེ་ཏུ་རེ་སརྦ་དུཥྚཱ་ན། </s>
  </p>
  <p id="58">
    <s id="58:1">པྲ་དུཥྚཱ་ན་མ་མ་ཀྲྀ་ཏེ། </s>
  </p>
  <p id="59">
    <s id="59:1">ཛམྦྷ་ཡ། སྟམྦྷ་ཡ། མོ་ཧ་ཡ། བན་དྷ་ཡ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ་སྭཱ་ཧཱ། </s>
    <s id="59:2" flag="alternateSource">མ་མ་ཨཱརྱཱ་བ་ལོ་བྷ་ཡཱ་ན་རཱ། བོ་དྷི་སཏྭཱ། མ་ཧཱ་སཏྭཱ་ནི། ཨདྷི་ཥྛཱི་ཏེ་མ་མ་སརྦ་ཀརྨ་ཨཱ་བ་ར་ཎ་སྭ་བྷཱ་བ། ཤུད་དྷེ་<ref folio="F.224.a"/>བི་ཤུ་ད་དྷེ། ཤོ་དྷ་ཡ་བི་ཤོ་དྷ་ཡ་ཧཱུྃ་ཕཊ་སྭཱ་ཧཱ། </s>
    <s id="59:3">དེ་ནས་སངས་རྒྱས་ཉིད་ཀྱིས་སུ། །ལྷ་མོ་ཉིད་ལ་རབ་ཏུ་བསྟོད། །</s>
  </p>
  <p id="60">
    <s id="60:1">ཐུགས་རྗེ་ཤིན་ཏུ་ཆེ་བས་འགྲོ་བའི་དོན་མཛད་མ། །མཚན་དང་དཔེ་བྱད་རྫོགས་ཤིང་རིན་ཆེན་རྒྱན་གྱིས་སྤྲས། །</s>
    <s id="60:2">ཤིན་ཏུ་མཛེས་ཚུལ་འཛུམ་ཞིང་བཞད་པའི་བཞིན། །</s>
    <s id="60:3">སྤྱན་གྱི་སྐྱེ་མཆེད་ཟར་མའི་པདྨ་འདྲ། །</s>
  </p>
  <p id="61">
    <s id="61:1">སྙན་གྱི་སྐྱེ་མཆེད་ཨུག་ཅོས་བྱེ་བ་འདྲ། །</s>
  </p>
  <p id="62">
    <s id="62:1">ཤངས་ཀྱི་སྐྱེ་མཆེད་ཨུཏྤལ་བུམ་བུ་འདྲ། །</s>
  </p>
  <p id="63">
    <s id="63:1">ཞལ་གྱི་མཆེད་ཧ་ལོ་རྒྱས་པ་འདྲ། །</s>
  </p>
  <p id="64">
    <s id="64:1">སྣ་ཚོགས་སྐུ་མངའ་ན་ཆུང་མཚན་ལྡན་སྐུ། །</s>
    <s id="64:2">ཆོས་ཀྱི་སྒྲ་སྒྲོགས་ཀ་ལ་པིང་ཀའི་གསུང་། །</s>
  </p>
  <p id="65">
    <s id="65:1">སེམས་ཅན་ཀུན་ལ་བྱམས་མགོན་ཐུགས་རྗེའི་ཐུགས། །</s>
    <s id="65:2">འཁོར་བའི་སྐྱོན་གྱིས་མ་གོས་པདྨ་གཡོན། །</s>
    <s id="65:3">སེམས་ཅན་དོན་རྣམས་མཛད་ཕྱིར་སྐྱབས་སྦྱིན་གཡས། །</s>
    <s id="65:4">ཐབས་དང་ཤེས་རབ་ཉི་ཟླའི་གདན་ལ་བཞུགས། །</s>
  </p>
  <p id="66">
    <s id="66:1">རྗེ་བཙུན་སྒྲོལ་མ་ལ་ནི་སྐྱབས་སུ་མཆི། །</s>
    <s id="66:2">འཁོར་བའི་གཡང་ས་ཆེ་ལས་བདག་སྐྱོབས་ཤིག །</s>
    <s id="66:3">འགྲོ་དྲུག་རང་ཁའི་གནས་སུ་འཁོར་ར་རེ། །ཐུགས་རྗེ་ཆེན་མོའི་ཞགས་པས་བདག་ཟུང་ཤིག །</s>
    <s id="66:4">ངན་སོང་གསུམ་གྱི་གནས་སུ་ཤོར་ར་རེ། །འཁྱམས་མེད་པ་ཡི་ལམ་དུ་བདག་ཆུག་ཤིག །</s>
    <s id="66:5">ལོག་པར་ལྟ་བའི་རིགས་སུ་སྐྱེས་ས་རེ། །བླ་མ་བྱང་སེམས་མངའ་དང་བདག་སྤྲོད་ཅིག །</s>
  </p>
  <p id="67">
    <s id="67:1">བཤེས་གཉེན་ངན་པ་དག་དང་ཕྲད་ཏ་རེའོ། །</s>
  </p>
  <p id="68">
    <s id="68:1">སེང་གེ་གླང་ཆེན་མེ་དང་སྦྲུལ། །མི་རྒོད་ཆུ་དང་རིམས་རྣམས་དང་། །ཤ་ཟས་འཇིགས་པ་བརྒྱད་པོ་ལས། །སྐྱོབ་མཛད་ཁྱེད་ལ་ཕྱག་འཚལ་ལོ། །</s>
  </p>
  <p id="69">
    <s id="69:1">འཇིག་རྟེན་འདི་དང་གཞན་དག་ཏུ། །འཇིགས་པ་བརྒྱད་ལས་བསྐྱབ་ཏུ་གསོལ། །</s>
  </p>
  <p id="70">
    <s id="70:1">ཕ་རོལ་འབྲས་བུ་མ་ཐོབ་བར་དག་ཏུ། །སྦྱིན་དང་ཚུལ་ཁྲིམས་བཟོད་པ་བརྩོན་འགྲུས་དང་། །བསམ་གཏན་ཤེས་རབ་ཐབས་དང་སྨོན་ལམ་དང་། །སྟོབས་དང་དེ་བཞིན་ཡེ་ཤེས་ཕ་རོལ་ཕྱིན། །</s>
  </p>
  <p id="71">
    <s id="71:1">བཅུ་པོ་དེ་དང་མི་འབྲལ་འགྲོགས་པར་ཤོག །</s>
  </p>
  <p id="72">
    <s id="72:1">རིགས་ཀྱི་བུའམ་རིགས་ཀྱི་བུ་མོ་གང་ལ་ལས་ཆོས་འདི་བྲི་བ་དང་། བཀླག་པ་དང་། ཁ་ཏོན་དང་། ཀུན་ཆུབ་པ་དང་། ཚུལ་བཞིན་དུ་ཡིད་ལ་བྱ་བ་དང་། གཞན་དག་ལ་ཡང་རྒྱ་ཆེར་བསྟན་པར་<ref folio="F.224.b"/>བྱའོ་ཞེས་བཀའ་སྩལ་པ་དང་། </s>
    <s id="72:2">ཐམས་ཅད་དང་ལྡན་པའི་འཁོར་རྣམས་ཡི་རངས་ཏེ་མངོན་པར་བསྟོད་དོ། །</s>
  </p>
  <p id="73">
    <s id="73:1">རྗེ་བཙུན་མ་སྒྲོལ་མ་འཇིགས་པ་བརྒྱད་ལས་སྐྱོབ་པའི་མདོ་རྫོགས་སོ།།</s>
  </p>
</text>
