<?xml version='1.0' encoding='utf-8'?>
<text>
  <p id="1">
    <s id="1:1">[V61]<ref folio="F.266.b"/>༄༅༅། །རྒྱ་གར་སྐད་དུ། ཨཱརྱ་མཉྫུ་ཤྲཱི་བི་ཧ་ར་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། </s>
    <s id="1:2">འཕགས་པ་འཇམ་དཔལ་གནས་པ་ཞེས་བྱ་བ་ཐེག་པ་ཆེན་པོའི་མདོ། </s>
    <s id="1:3">སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་རྒྱལ་པོའི་ཁབ་ན་བྱ་རྒོད་ཀྱི་ཕུང་པོའི་རི་ལ་དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའི་དགེ་འདུན་ཆེན་པོ་དང་ཡང་ཐབས་ཅིག་ཏུ་བཞུགས་ཏེ</s>
  </p>
  <p id="4">
    <s id="4:1">དེ་ནས་བཅོམ་ལྡན་འདས་ཕྱེམ་རེད་ཀྱི་དུས་ཀྱི་ཚེ་ནང་དུ་ཡང་དག་འཇོག་ལས་བཞེངས་ནས་འཁོར་མང་པོས་ཡོངས་སུ་བསྐོར་ཅིང་མདུན་གྱིས་བལྟས་ནས་ཆོས་སྟོན་ཏོ། །</s>
  </p>
  <p id="5">
    <s id="5:1">དེ་ནས་འཇམ་དཔལ་གཞོན་ནུར་གྱུར་པ་འཆག་ཅིང་དགེ་སློང་ལྔ་བརྒྱ་པོ་ཐམས་ཅད་ཀྱི་གནས་ཁང་ནས་གནས་ཁང་དུ་བྱུང་སྟེ། </s>
  </p>
  <p id="6">
    <s id="6:1">གནས་བརྟན་ཤཱ་རིའི་བུའི་གནས་ཁང་ག་ལ་བ་དེར་སོང་སྟེ་ཕྱིན་ནས། འཇམ་དཔལ་གཞོན་ནུར་གྱུར་པས་གནས་བརྟན་ཤཱ་རིའི་བུ་གཅིག་པུ་དབེན་པར་འདུག་སྟེ་ནང་དུ་ཡང་དག་བཞག་ནས་བསམ་གཏན་བྱེད་པར་མཐོང་ངོ་། །</s>
  </p>
  <p id="7">
    <s id="7:1">མཐོང་ནས་ཀྱང་གནས་བརྟན་ཤཱ་རིའི་བུ་ལ་འདི་སྐད་ཅེས་སྨྲས་སོ། །</s>
  </p>
  <p id="8">
    <s id="8:1">བཙུན་པ་ཤཱ་རིའི་བུ་ཁྱོད་བསམ་གཏན་བྱེད་དམ། སྨྲས་པ། </s>
    <s id="8:2">འཇམ་དཔལ་དེ་བཞིན་ནོ། །འཇམ་དཔལ་གྱིས་སྨྲས་པ། </s>
    <s id="8:3">ཅི་བཙུན་པ་ཤཱ་རིའི་བུ་ཁྱོད་ཉོན་མོངས་པ་སྤངས་པ་རྣམས་སྤང་བའི་ཕྱིར་བསམ་གཏན་བྱེད་དམ། </s>
    <s id="8:4">འོན་ཏེ་མ་སྤངས་པ་རྣམས་སྤང་བའི་ཕྱིར་བསམ་གཏན་བྱེད་དམ། </s>
    <s id="8:5">ཅི་བཙུན་པ་ཤཱ་རིའི་བུ་ཁྱོད་འདས་པ་ལ་གནས་ཏེ་བསམ་གཏན་བྱེད་དམ། </s>
    <s id="8:6">འོན་ཏེ་མ་འོངས་པ་ལ་གནས་ཏེ་བསམ་གཏན་བྱེད་དམ། </s>
    <s id="8:7">འོན་ཏེ་ད་ལྟར་བྱུང་བ་ལ་གནས་ཏེ་བསམ་གཏན་བྱེད། </s>
  </p>
  <p id="9">
    <s id="9:1">ཅི་བཙུན་པ་ཤཱ་རིའི་བུ་ཁྱོད་གཟུགས་ལ་གནས་ཏེ་བསམ་གཏན་བྱེད་དམ། </s>
    <s id="9:2">འོན་ཏེ་ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་ལ་གནས་ཏེ་བསམ་གཏན་བྱེད། </s>
  </p>
  <p id="10">
    <s id="10:1">ཅི་བཙུན་པ་ཤཱ་རིའི་བུ་ཁྱོད་མིག་ལ་གནས་ཏེ་བསམ་གཏན་བྱེད་དམ། </s>
    <s id="10:2">འོན་ཏེ་རྣ་བ་དང་། སྣ་དང་། ལྕེ་དང་། ལུས་དང་། ཡིད་ལ་གནས་ཏེ་བསམ་གཏན་བྱེད། </s>
  </p>
  <p id="11">
    <s id="11:1">ཅི་བཙུན་པ་ཤཱ་རིའི་<ref folio="F.267.a"/>བུ་ཁྱོད་གཟུགས་ལ་གནས་ཏེ་བསམ་གཏན་བྱེད་དམ། </s>
    <s id="11:2">འོན་ཏེ་སྒྲ་དང་། དྲི་དང་། རོ་དང་། རེག་བྱ་དང་། ཆོས་རྣམས་ལ་གནས་ཏེ་བསམ་གཏན་བྱེད། </s>
  </p>
  <p id="12">
    <s id="12:1">ཅི་བཙུན་པ་ཤཱ་རིའི་བུ་ཁྱོད་འདོད་པའི་ཁམས་ལ་གནས་ཏེ་བསམ་གཏན་བྱེད་དམ། </s>
    <s id="12:2">འོན་ཏེ་གཟུགས་ཀྱི་ཁམས་དང་། གཟུགས་མེད་པའི་ཁམས་ལ་གནས་ཏེ་བསམ་གཏན་བྱེད། </s>
  </p>
  <p id="13">
    <s id="13:1">ཅི་བཙུན་པ་ཤཱ་རིའི་བུ་ཁྱོད་ནང་ལ་གནས་ཏེ་བསམ་གཏན་བྱེད་དམ། </s>
    <s id="13:2">འོན་ཏེ་ཕྱི་རོལ་ལ་གནས་ཏེ་བསམ་གཏན་བྱེད་དམ། </s>
    <s id="13:3">འོན་ཏེ་ཕྱི་ནང་ལ་གནས་ཏེ་བསམ་གཏན་བྱེད། </s>
  </p>
  <p id="14">
    <s id="14:1">ཅི་བཙུན་པ་ཤཱ་རིའི་བུ་ཁྱོད་ལུས་ལ་གནས་ཏེ་བསམ་གཏན་བྱེད་དམ། </s>
    <s id="14:2">འོན་ཏེ་སེམས་ལ་གནས་ཏེ་བསམ་གཏན་བྱེད། </s>
  </p>
  <p id="15">
    <s id="15:1">ཤཱ་རིའི་བུས་སྨྲས་པ། འཇམ་དཔལ་འདི་ལྟར་ཚེ་འདི་ལ་བདེ་བར་གནས་པར་བྱ་བ་དང་། བརྗེད་པ་མེད་པར་གནས་པར་བྱ་བའི་ཕྱིར་ཏེ་དེ་ལྟ་བུའི་ཕྱིར་བསམ་གཏན་བྱེད་དོ། །</s>
  </p>
  <p id="16">
    <s id="16:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་ཆོས་གང་དག་ཚེ་འདི་ལ་བདེ་བར་གནས་པའམ། </s>
    <s id="16:2">ཚེ་འདི་མ་ཡིན་པ་ལ་བདེ་བར་གནས་པའམ། </s>
    <s id="16:3">བརྗེད་པ་མེད་པའི་ཆོས་དེ་དག་དམིགས་སམ། </s>
    <s id="16:4">ཤཱ་རིའི་བུས་སྨྲས་པ། འཇམ་དཔལ་བདག་གིས་ཆོས་གང་དག་ཚེ་འདི་ལ་བདེ་བར་གནས་པའམ། ཚེ་འདི་མ་ཡིན་པ་ལ་བདེ་བར་གནས་པའི་ཆོས་དེ་དག་ཡང་དག་པར་རྗེས་སུ་མི་མཐོང་ཞིང་མི་དམིགས་མོད་ཀྱི། </s>
    <s id="16:5">འོན་ཀྱང་འཇམ་དཔལ་དེ་བཞིན་གཤེགས་པས་ཉན་ཐོས་རྣམས་ལ་རབ་ཏུ་དབེན་པའི་ཆོས་སུ་གསུངས་པ་གང་ཡིན་པ་དེ་ལ་བདག་རྟེན་ཅིང་གནས་སོ། །</s>
  </p>
  <p id="17">
    <s id="17:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་གང་དེ་བཞིན་གཤེགས་པས་ཉན་ཐོས་རྣམས་ལ་རབ་ཏུ་དབེན་པའི་ཆོས་སུ་གསུངས་པ་གང་ཡིན། བཙུན་པ་ཤཱ་རིའི་བུ་གང་ལ་རྟེན་ཅིང་གནས། </s>
  </p>
  <p id="18">
    <s id="18:1">ཤཱ་རིའི་བུས་སྨྲས་པ། འཇམ་དཔལ་འདི་ལ་དགེ་སློང་ནི་འདས་པ་ལ་རྟེན་ཅིང་གནས་སོ། །</s>
  </p>
  <p id="19">
    <s id="19:1">མ་འོངས་པ་ལ་རྟེན་ཅིང་གནས་སོ། །</s>
  </p>
  <p id="20">
    <s id="20:1">ད་ལྟར་བྱུང་བ་ལ་རྟེན་ཅིང་གནས་སོ། །</s>
  </p>
  <p id="21">
    <s id="21:1">དེ་བཞིན་དུ་སྦྱར་ཏེ། སེམས་ཀྱི་བར་ལ་རྟེན་ཅིང་གནས་པར་ཁོང་དུ་ཆུད་པར་བྱ་སྟེ། </s>
  </p>
  <p id="22">
    <s id="22:1">འཇམ་དཔལ་ཆོས་དེ་དག་ནི་དེ་བཞིན་གཤེགས་པས་ཉན་ཐོས་རྣམས་ལ་རབ་ཏུ་དབེན་པར་གསུངས་པ་ཡིན་ཏེ། </s>
  </p>
  <p id="23">
    <s id="23:1">བདག་<ref folio="F.267.b"/>ཆོས་དེ་དག་ལ་རྟེན་ཅིང་གནས་སོ། །</s>
  </p>
  <p id="24">
    <s id="24:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་གང་གི་ཕྱིར་འདི་སྐད་ཅེས་འདས་པ་ལ་རྟེན་ཅིང་གནས། </s>
    <s id="24:2">མ་འོངས་པ་ལ་རྟེན་ཅིང་གནས། </s>
    <s id="24:3">ད་ལྟར་བྱུང་བ་ལ་རྟེན་ཅིང་རབ་ཏུ་དབེན་པ་ལ་གནས་པ་ནས་དེ་བཞིན་དུ་སྦྱར་ཏེ། </s>
  </p>
  <p id="25">
    <s id="25:1">སེམས་ཀྱི་བར་ལ་རྟེན་ཅིང་རབ་ཏུ་དབེན་པ་ལ་གནས་ཞེས་སྨྲ། </s>
  </p>
  <p id="26">
    <s id="26:1">བཙུན་པ་ཤཱ་རིའི་བུ་འདི་ལྟ་སྟེ། </s>
  </p>
  <p id="27">
    <s id="27:1">གང་འདས་པའི་དེ་བཞིན་ཉིད་དེ་ཡང་ཡོད་པ་མ་ཡིན། </s>
  </p>
  <p id="28">
    <s id="28:1">གང་མ་འོངས་པའི་དེ་བཞིན་ཉིད་དེ་ཡང་ཡོད་པ་མ་ཡིན། </s>
  </p>
  <p id="29">
    <s id="29:1">གང་ད་ལྟར་བྱུང་བའི་དེ་བཞིན་ཉིད་དེ་ཡང་ཡོད་པ་མ་ཡིན་ཏེ། </s>
  </p>
  <p id="30">
    <s id="30:1">དེ་ལྟར་ཆོས་དེ་དག་ནི་ཡོད་པ་མ་ཡིན་ན། ཇི་ལྟར་གནས་བརྟན་ཤཱ་རིའི་བུ་དེ་འདི་སྐད་ཅེས་འདས་པ་ལ་རྟེན་ཅིང་གནས། </s>
    <s id="30:2">མ་འོངས་པ་ལ་རྟེན་ཅིང་གནས། </s>
  </p>
  <p id="31">
    <s id="31:1">ད་ལྟར་བྱུང་བ་ལ་རྟེན་ཅིང་གནས་ཞེས་སྨྲ། </s>
  </p>
  <p id="32">
    <s id="32:1">ཡོད་པ་མ་ཡིན་པའི་ཆོས་ལ་ནི་གནས་པ་མེད་དོ། །</s>
  </p>
  <p id="33">
    <s id="33:1">ཡང་བཙུན་པ་ཤཱ་རིའི་བུ་འདས་པའི་དེ་བཞིན་ཉིད་དང་། མ་འོངས་པ་དང་། ད་ལྟར་བྱུང་བའི་དེ་བཞིན་ཉིད་གང་ཡིན་པ་དེ་ནི་ཅི་ཡང་མ་ཡིན། </s>
  </p>
  <p id="34">
    <s id="34:1">གང་གིས་ཀྱང་མ་ཡིན། </s>
  </p>
  <p id="35">
    <s id="35:1">གང་གི་ཡང་མ་ཡིན། </s>
  </p>
  <p id="36">
    <s id="36:1">གང་ལ་ཡང་མི་གནས་ཏེ། </s>
  </p>
  <p id="37">
    <s id="37:1">གང་མི་གནས་པ་དེའི་གནས་དམིགས་སུ་མེད་དོ། །</s>
  </p>
  <p id="38">
    <s id="38:1">ཡང་བཙུན་པ་ཤཱ་རིའི་བུ་གང་འདས་པ་དང་། མ་འོངས་པ་དང་། ད་ལྟར་བྱུང་བའི་དེ་བཞིན་ཉིད་ཅེས་བརྗོད་ཅིང་ཀུན་ཏུ་གནས་ནས་སྨྲ་བ་དེ་དག་ནི་དེ་བཞིན་གཤེགས་པ་ལ་སྐུར་བ་འདེབས་པའོ། །</s>
  </p>
  <p id="39">
    <s id="39:1">དེ་ཅིའི་ཕྱིར་ཞེ་ན། </s>
    <s id="39:2">འདི་ལྟར་དེ་བཞིན་ཉིད་ནི་གཡོ་བ་མེད་པ་རློམ་སེམས་མེད་པའོ། །</s>
  </p>
  <p id="40">
    <s id="40:1">འདི་ལྟར་དེ་བཞིན་ཉིད་ནི་ཉམས་པ་མེད་པའོ། །</s>
  </p>
  <p id="41">
    <s id="41:1">འདི་ལྟར་དེ་བཞིན་ཉིད་ནི་སྟོང་པའོ། །མཚན་མ་མེད་པའོ། །སྨོན་པ་མེད་པའོ། །</s>
  </p>
  <p id="42">
    <s id="42:1">ཡང་བཙུན་པ་ཤཱ་རིའི་བུ་གང་འདས་པའི་དེ་བཞིན་ཉིད་དེ་ཡང་དམིགས་སུ་མེད། </s>
  </p>
  <p id="43">
    <s id="43:1">གང་མ་འོངས་པའི་དེ་བཞིན་ཉིད་དེ་ཡང་དམིགས་སུ་མེད། </s>
  </p>
  <p id="44">
    <s id="44:1">གང་ད་ལྟར་བྱུང་བའི་དེ་བཞིན་ཉིད་དེ་ཡང་དམིགས་སུ་མེད་པ་ནས་དེ་བཞིན་དུ་སྦྱར་ཏེ། </s>
  </p>
  <p id="45">
    <s id="45:1">སེམས་ཀྱི་བར་གྱི་དེ་བཞིན་ཉིད་དེ་ཡང་དམིགས་སུ་མེད་དོ། །</s>
  </p>
  <p id="46">
    <s id="46:1">འོན་ཀྱང་བཙུན་པ་ཤཱ་རིའི་བུ་དེ་བཞིན་ཉིད་མ་གཏོགས་པར་གང་བསྟན་པའམ། རབ་ཏུ་བཤད་པར་ནུས་པའི་ཆོས་གཞན་གང་ཡང་མི་དམིགས་སོ། །</s>
  </p>
  <p id="47">
    <s id="47:1">ཤཱ་རིའི་བུས་སྨྲས་<ref folio="F.268.a"/>པ། འཇམ་དཔལ་དེ་བཞིན་གཤེགས་པ་དེ་བཞིན་ཉིད་ལ་བཞུགས་ནས་ཆོས་སྟོན་ཏམ། </s>
    <s id="47:2">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་དེ་བཞིན་ཉིད་ཡོད་པ་མ་ཡིན་ན། ཇི་ལྟར་དེ་བཞིན་གཤེགས་པ་དེ་བཞིན་ཉིད་ལ་བཞུགས་ཏེ་ཆོས་སྟོན། </s>
    <s id="47:3">བཙུན་པ་ཤཱ་རིའི་བུ་ཆོས་ཀྱང་ཡོད་པ་མ་ཡིན་ན། ཇི་ལྟར་དེ་བཞིན་གཤེགས་པ་དེ་བཞིན་ཉིད་ལ་བཞུགས་ཏེ་ཆོས་སྟོན། </s>
    <s id="47:4">དེ་བཞིན་གཤེགས་པ་ཡང་ཡོད་པ་མ་ཡིན་ན། ཇི་ལྟར་དེ་བཞིན་གཤེགས་པ་དེ་བཞིན་ཉིད་ལ་བཞུགས་ཏེ་ཆོས་སྟོན། </s>
    <s id="47:5">ཆོས་ཐམས་ཅད་ཀྱང་ཡོད་པ་མ་ཡིན་ཏེ་དམིགས་སུ་མེད། </s>
  </p>
  <p id="48">
    <s id="48:1">དེ་བཞིན་གཤེགས་པ་ཡང་ཡོད་པ་མ་ཡིན་ཏེ་དམིགས་སུ་མེད་དོ། །</s>
  </p>
  <p id="49">
    <s id="49:1">དེའི་ཆོས་བསྟན་པ་ན་འདི་འདྲ་སྟེ། </s>
  </p>
  <p id="50">
    <s id="50:1">འདི་ལ་དམིགས་པའམ་མི་དམིགས་པ་གཉིས་ཀྱིས་རབ་ཏུ་ཕྱེ་བ་མེད་དོ། །</s>
  </p>
  <p id="51">
    <s id="51:1">དེ་བཞིན་གཤེགས་པ་ནི་བརྗོད་པའམ་མི་བརྗོད་པས་རབ་ཏུ་ཕྱེ་བ་མ་ཡིན་ནོ། །</s>
  </p>
  <p id="52">
    <s id="52:1">དེ་ཅིའི་ཕྱིར་ཞེ་ན། </s>
    <s id="52:2">བཙུན་པ་ཤཱ་རིའི་བུ་འདི་ལྟར་དེ་བཞིན་གཤེགས་པ་ནི་བརྗོད་པ་ཡང་དག་པར་ཆད་པ། བཏགས་པ་མེད་པ། གདགས་པར་བྱ་བ་མ་ཡིན་པའོ། །</s>
  </p>
  <p id="53">
    <s id="53:1">ཤཱ་རིའི་བུས་སྨྲས་པ། འཇམ་དཔལ་སུ་ཞིག་ཆོས་བསྟན་པ་འདི་ལྟ་བུ་འདིའི་སྣོད་དུ་འགྱུར། </s>
  </p>
  <p id="54">
    <s id="54:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་གང་འདུས་བྱས་ཀྱི་ཁམས་རྣམ་པར་འཁྲུགས་པར་མི་འགྱུར་ཞིང་ཡོངས་སུ་མྱ་ངན་ལས་འདའ་བར་འདོད་པར་ཡང་མི་འགྱུར་བ་དེ་ནི་ཆོས་བསྟན་པ་འདི་ལྟ་བུ་འདིའི་སྣོད་དུ་འགྱུར་རོ། །</s>
  </p>
  <p id="55">
    <s id="55:1">གང་འདས་པའི་ཆོས་རྣམས་མི་དམིགས་ཤིང་འདས་པའི་ཆོས་རྣམས་ཀུན་ཤེས་པར་མི་འགྱུར་བ་དང་། </s>
    <s id="55:2">གང་འདས་པ་དང་། མ་འོངས་པ་དང་། ད་ལྟར་བྱུང་བའི་ཆོས་རྣམས་མི་དམིགས་ཤིང་</s>
    <s id="55:3">འདས་པ་དང་། མ་འོངས་པ་དང་། ད་ལྟར་བྱུང་བའི་ཆོས་རྣམས་ཀུན་ཤེས་པར་མི་འགྱུར་བ་དེ་ཆོས་བསྟན་པ་འདི་ལྟ་བུ་འདིའི་སྣོད་དུ་འགྱུར་རོ། །</s>
  </p>
  <p id="56">
    <s id="56:1">གང་ཀུན་ནས་ཉོན་མོངས་པ་དང་། རྣམ་པར་བྱང་བ་མི་མཐོང་ཞིང་དེ་ཉེ་བར་ལེན་པར་ཡང་མི་འགྱུར་བ་དེ་ཆོས་བསྟན་པ་འདི་ལྟ་བུ་འདིའི་སྣོད་དུ་འགྱུར་རོ། །</s>
  </p>
  <p id="57">
    <s id="57:1">གང་བདག་དང་བདག་མེད་པར་ཡང་སྤྱོད་པར་མི་འགྱུར་བ་དང་། གང་ལེན་པ་དང་། འདོར་བར་ཡང་སྤྱོད་པར་ཡང་མི་འགྱུར་བ་དེ་ཆོས་<ref folio="F.268.b"/>བསྟན་པ་འདི་ལྟ་བུ་འདིའི་སྣོད་དུ་འགྱུར་ཏེ</s>
  </p>
  <p id="58">
    <s id="58:1">དེ་ནི་བཤད་པ་འདིའི་དོན་ཀུན་ཤེས་པར་འགྱུར་རོ། །</s>
  </p>
  <p id="59">
    <s id="59:1">ཤཱ་རིའི་བུས་སྨྲས་པ། འཇམ་དཔལ་འདི་ལ་ཅི་ཞིག་ཀུན་ཤེས་པར་འགྱུར། </s>
  </p>
  <p id="60">
    <s id="60:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་བཤད་པ་འདིའི་དོན་ཤེས་པར་འགྱུར་བ་ཅི་ཞིག་ཡོད་ན། འདི་ལ་ཅི་ཞིག་ཀུན་ཤེས་པར་འགྱུར་ཞེས་དེ་སྐད་འདྲི། </s>
    <s id="60:2">ཤཱ་རིའི་བུས་སྨྲས་པ། འཇམ་དཔལ་ཆོས་ཟབ་མོ་བསྟན་པ་འདི་མངོན་སུམ་དུ་འགྱུར་བ་ཉུང་། </s>
  </p>
  <p id="61">
    <s id="61:1">འདི་ནི་ཡོངས་སུ་འཛིན་པར་འགྱུར་བ་ཉུང་ངོ་། །</s>
  </p>
  <p id="62">
    <s id="62:1" flag="alternateSource">འཇམ་དཔལ་དགྲ་བཅོམ་པ་དང་། སློབ་པ་དང་། མི་སློབ་པ་རྣམས་ཀྱང་ས་ཕྱོགས་འདི་ལ་སྒྱིད་ལུག་པར་འགྱུར་ན་བྱིས་པ་སོ་སོའི་སྐྱེ་བོ་རྣམས་ལྟ་ཅི་སྨོས། </s>
  </p>
  <p id="63">
    <s id="63:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་དགྲ་བཅོམ་པ་རྣམས་ལ་ནི་ས་མེད་དོ། །</s>
  </p>
  <p id="64">
    <s id="64:1">དེ་ཅིའི་ཕྱིར་ཞེ་ན། </s>
    <s id="64:2">འདི་ལྟར་དགྲ་བཅོམ་པ་ཡང་མེད་ན་ས་གང་ལ་དགྲ་བཅོམ་པ་གནས་པར་འགྱུར། </s>
  </p>
  <p id="65">
    <s id="65:1">དགྲ་བཅོམ་པ་དག་ནི་གནས་མེད་པས་རབ་ཏུ་ཕྱེ་བའོ། །</s>
  </p>
  <p id="66">
    <s id="66:1">དགྲ་བཅོམ་པ་དག་ནི་དམིགས་སུ་མེད་པས་རབ་ཏུ་ཕྱེ་བའོ། །</s>
  </p>
  <p id="67">
    <s id="67:1">དགྲ་བཅོམ་པ་དག་ནི་བརྗོད་པ་དང་། མི་བརྗོད་པ་ཤིན་ཏུ་ཆད་པས་རབ་ཏུ་ཕྱེ་བའོ། །</s>
  </p>
  <p id="68">
    <s id="68:1">དེ་ཅིའི་ཕྱིར་ཞེ་ན། </s>
    <s id="68:2">འདི་ལྟར་དགྲ་བཅོམ་པ་དག་ནི་བརྗོད་པ་དང་། མི་བརྗོད་པ་ཡང་དག་པར་ཆད་པ་སྟེ་བཏགས་པ་མེད་པའོ། །</s>
  </p>
  <p id="69">
    <s id="69:1">དགྲ་བཅོམ་པ་དག་ནི་སར་དབྱེ་བ་དག་དང་བྲལ་བ། </s>
    <s id="69:2">འདུས་མ་བྱས་ཀྱིས་རབ་ཏུ་ཕྱེ་བ། </s>
    <s id="69:3">འཇུག་པ་མེད་པ། </s>
    <s id="69:4">འདུས་མ་བྱས་ཀྱིས་རབ་ཏུ་ཕྱེ་བ་སྟེ། དགྲ་བཅོམ་པ་དག་ནི་འདུས་མ་བྱས་པ་གནས་པ་མེད་པ་ཡིན་ན་ཅི་ཞིག་དགྲ་བཅོམ་པ་དག་གི་སར་འགྱུར། </s>
  </p>
  <p id="70">
    <s id="70:1">དགྲ་བཅོམ་པ་དག་ནི་མིང་དང་གཟུགས་ཀྱིས་རབ་ཏུ་ཕྱེ་བ་མ་ཡིན་ནོ། །</s>
  </p>
  <p id="71">
    <s id="71:1">བྱིས་པ་སོ་སོའི་སྐྱེ་བོ་རྣམས་ནི་མིང་དང་གཟུགས་ལ་རྣམ་པར་རྟོག་གོ། །</s>
  </p>
  <p id="72">
    <s id="72:1">མིང་དང་གཟུགས་དེ་ཡང་རྟོག་པ་མེད་ཅིང་རྣམ་པར་རྟོག་པ་མེད་པར་དགྲ་བཅོམ་པ་རྣམས་ཀྱིས་ཤེས་ཏེ། </s>
  </p>
  <p id="73">
    <s id="73:1">དེའི་ཕྱིར་དགྲ་བཅོམ་པ་དག་ནི་མིང་དང་གཟུགས་ཀྱིས་རབ་ཏུ་ཕྱེ་བ་མ་ཡིན་ནོ། །</s>
  </p>
  <p id="74">
    <s id="74:1">བྱིས་པ་རྣམས་ཀྱང་མི་དམིགས། </s>
  </p>
  <p id="75">
    <s id="75:1">བྱིས་པའི་ཆོས་དང་། དགྲ་བཅོམ་པ་དང་། དགྲ་བཅོམ་པའི་ཆོས་རྣམས་ཀྱང་མི་དམིགས་སོ། །</s>
  </p>
  <p id="76">
    <s id="76:1">ནམ་མི་དམིགས་པ་དེའི་ཚེ་ན་མི་རྟོག་གོ། །</s>
  </p>
  <p id="77">
    <s id="77:1">ཀུན་ཏུ་མི་སྤྱོད་<ref folio="F.269.a"/>དོ། །</s>
  </p>
  <p id="78">
    <s id="78:1">དེ་སྤྱོད་པ་མེད། སྤྲོས་པ་མེད་ཅིང་ཉེ་བར་ཞི་བ་སྟེ། </s>
  </p>
  <p id="79">
    <s id="79:1">ཡོད་དོ་ཞེས་ཁས་མི་ལེན། མེད་དོ་ཞེས་ཁས་མི་ལེན། </s>
  </p>
  <p id="80">
    <s id="80:1">ཡོད་ཀྱང་ཡོད་ལ་མེད་ཀྱང་མེད་དོ་ཞེས་ཁས་མི་ལེན། ཡོད་པ་ཡང་མ་ཡིན། </s>
  </p>
  <p id="81">
    <s id="81:1">མེད་པ་ཡང་མ་ཡིན་ཞེས་དེ་སྐད་ཀྱང་ཁས་མི་ལེན་ཏོ། །</s>
  </p>
  <p id="82">
    <s id="82:1">ནམ་ཁས་མི་ལེན་པ་དེ་ན་དམིགས་པ་མེད་དོ། །</s>
  </p>
  <p id="83">
    <s id="83:1">དེ་དམིགས་པ་ཐམས་ཅད་དང་བྲལ་བས་སེམས་མེད་ཅིང་སེམས་དང་བྲལ་ཏེ་</s>
    <s id="83:2">གནས་མེད་པའི་ཚུལ་གྱིས་དགེ་སྦྱོང་གི་ཆོས་ལ་གནས་པ་ཞེས་བྱའོ། །</s>
  </p>
  <p id="84">
    <s id="84:1">དེ་ནས་འཇམ་དཔལ་གཞོན་ནུར་གྱུར་པས་བསྟན་པ་འདི་བཤད་པ་ན་འཁོར་དེའི་དགེ་སློང་ལྔ་བརྒྱ་པོ་སྟན་ལས་ལངས་ནས་འདི་སྐད་ཅེས་འཇམ་དཔལ་གཞོན་ནུར་གྱུར་པ་ལ་མི་བལྟའོ། །</s>
  </p>
  <p id="85">
    <s id="85:1">འཇམ་དཔལ་གཞོན་ནུར་གྱུར་པ་ལ་མི་མཉན་ཏོ། །</s>
  </p>
  <p id="86">
    <s id="86:1">འཇམ་དཔལ་གཞོན་ནུར་གྱུར་པ་ཕྱོགས་གང་ན་གནས་པའི་ཕྱོགས་དེ་ཡང་སྤང་བར་བྱའོ། །</s>
  </p>
  <p id="87">
    <s id="87:1">དེ་ཅིའི་ཕྱིར་ཞེ་ན། </s>
    <s id="87:2">འདི་ལྟར་འཇམ་དཔལ་གཞོན་ནུར་གྱུར་པ་ནི་སྟོན་པ་མངོན་སུམ་དུ་གྱུར་བཞིན་དུ་ཀུན་ནས་ཉོན་མོངས་པ་དང་། རྣམ་པར་བྱང་བ་མཚན་ཉིད་གཅིག་ཏུ་སྟོན་པས་ཆོས་མ་ཡིན་པ་སྨྲའོ་ཞེས་བརྗོད་ནས་</s>
    <s id="87:3">དེ་དག་ཡང་འདི་སྙམ་དུ་སེམས་ཏེ། བདག་ཅག་ཇི་ལྟར་བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་འདུལ་བ་ལ་ཚངས་པར་སྤྱོད་པ་སྤྱད་སྙམ་ནས་དོང་ངོ་། །</s>
  </p>
  <p id="88">
    <s id="88:1">དེ་ནས་གནས་བརྟན་ཤཱ་རིའི་བུས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="89">
    <s id="89:1">འཇམ་དཔལ་ཁྱོད་འདི་ལྟར་སེམས་ཅན་རྣམས་ཀྱིས་ཆོས་ཀུན་ཤེས་པར་འགྱུར་བར་བྱ་བའི་ཕྱིར་ཆོས་མི་སྟོན་ཏམ། </s>
    <s id="89:2">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་དེ་བཞིན་ནོ། །</s>
  </p>
  <p id="90">
    <s id="90:1">ཤཱ་རིའི་བུས་སྨྲས་པ། དགེ་སློང་ལྔ་བརྒྱ་པོ་དེ་དག་སྟན་ལས་ལངས་ཏེ་འཕྱ་སྨོད། མི་སྙན་པར་ཟེར་ཞིང་དོང་ངོ་། །</s>
  </p>
  <p id="91">
    <s id="91:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་གང་གི་ཕྱིར་དགེ་སློང་ལྔ་བརྒྱ་པོ་དེ་དག་འདི་སྐད་ཅེས། འཇམ་དཔལ་གཞོན་ནུར་གྱུར་པ་ལ་མི་བལྟའོ། །</s>
  </p>
  <p id="92">
    <s id="92:1">འཇམ་དཔལ་གཞོན་ནུར་གྱུར་པ་ལ་མི་མཉན་ཏོ། །</s>
  </p>
  <p id="93">
    <s id="93:1">འཇམ་དཔལ་གཞོན་ནུར་གྱུར་པ་གང་ན་གནས་པའི་ས་ཕྱོགས་དེ་ཡང་སྤང་བར་བྱའོ་</s>
    <s id="93:2">ཞེས་ཟེར་བ་དེ་ནི་ལེགས་སོ་ལེགས་སོ། །</s>
  </p>
  <p id="94">
    <s id="94:1">ཤཱ་རིའི་བུ་དགེ་<ref folio="F.269.b"/>སློང་དེ་དག་གི་ཚིག་དེ་ནི་ལེགས་པར་སྨྲས་པའོ། །</s>
  </p>
  <p id="95">
    <s id="95:1">དེ་ཅིའི་ཕྱིར་ཞེ་ན། </s>
    <s id="95:2">འདི་ལྟར་འཇམ་དཔལ་གཞོན་ནུར་གྱུར་པ་ནི་ཡོད་པ་མ་ཡིན་ཏེ་དམིགས་སུ་མེད་དོ། །</s>
  </p>
  <p id="96">
    <s id="96:1">གང་ཡོད་པ་མ་ཡིན་ཏེ་དམིགས་སུ་མེད་པ་དེ་ལ་བལྟ་བ་དང་མཉན་པར་མི་ནུས་སོ། །</s>
  </p>
  <p id="97">
    <s id="97:1">འཇམ་དཔལ་གཞོན་ནུར་གྱུར་པ་ཕྱོགས་གང་ན་གནས་པའི་ཕྱོགས་དེ་ཡང་སྤང་བར་བྱའོ། །</s>
  </p>
  <p id="98">
    <s id="98:1">དེ་ཅིའི་ཕྱིར་ཞེ་ན། </s>
    <s id="98:2">འཇམ་དཔལ་གཞོན་ནུར་གྱུར་པ་ཡོད་པ་མ་ཡིན་ཏེ་དམིགས་སུ་མེད་པས་གང་དེའི་གནས་ཀྱང་ཡོད་པ་མ་ཡིན་ཏེ་དམིགས་སུ་མེད་དོ། །</s>
  </p>
  <p id="99">
    <s id="99:1">གང་ཡོད་པ་མ་ཡིན་ཏེ་དམིགས་སུ་མེད་པ་དེ་ནི་བསྟེན་པར་བྱ་བ་མ་ཡིན་ནོ། །</s>
  </p>
  <p id="100">
    <s id="100:1">དེ་ནས་དགེ་སློང་ལྔ་བརྒྱ་པོ་དེ་དག་འཇམ་དཔལ་གཞོན་ནུར་གྱུར་པས་བསྟན་པ་འདི་ཐོས་པ་དང་། སླར་ས་ཕྱོགས་དེར་ལོག་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="101">
    <s id="101:1">འཇམ་དཔལ་བདག་ཅག་ནི་ཇི་ལྟར་ཁྱོད་ཀྱིས་བསྟན་པ་དེ་ལྟར་མི་ཤེས་སོ། །</s>
  </p>
  <p id="102">
    <s id="102:1">འཇམ་དཔལ་གྱིས་སྨྲས་པ། དགེ་སློང་དག་ལེགས་སོ་ལེགས་སོ། །</s>
  </p>
  <p id="103">
    <s id="103:1">དེ་ལྟ་བུ་ནི་སྟོན་པའི་ཉན་ཐོས་རྣམས་ཀྱི་བྱ་བ་སྟེ། </s>
  </p>
  <p id="104">
    <s id="104:1">དགེ་སློང་དག་འདི་ལ་ནི་ཀུན་ཤེས་པར་བྱ་བ་མེད། རྣམ་པར་ཤེས་པར་བྱ་བ་མེད་དོ། །</s>
  </p>
  <p id="105">
    <s id="105:1">དེ་ཅིའི་ཕྱིར་ཞེ་ན། </s>
    <s id="105:2">འདི་ལྟར་ཆོས་ཀྱི་དབྱིངས་འདི་ནི་གནས་མེད་པའི་ཚུལ་གྱིས་གནས་པ་ཉིད་དོ། །</s>
  </p>
  <p id="106">
    <s id="106:1">ཆོས་ཀྱི་དབྱིངས་གང་ཡིན་པ་དེ་དབྱིངས་མ་ཡིན་ནོ། །</s>
  </p>
  <p id="107">
    <s id="107:1">དེ་ནི་ཡོད་པ་མ་ཡིན་ཏེ་དམིགས་སུ་མེད་ཅིང་གཡོ་བ་མེད་ལ་འཆི་འཕོ་མེད་དོ། །</s>
  </p>
  <p id="108">
    <s id="108:1">གང་གཡོ་བ་མེད་ཅིང་འཆི་འཕོ་མེད་པ་དེ་ཀུན་ཤེས་པར་བྱ་བ་མ་ཡིན། </s>
  </p>
  <p id="109">
    <s id="109:1">རྣམ་པར་ཤེས་པར་བྱ་བ་མ་ཡིན་ནོ། །</s>
  </p>
  <p id="110">
    <s id="110:1">གང་ཀུན་ཤེས་པར་བྱ་བ་དང་། རྣམ་པར་ཤེས་པར་བྱ་བའི་རློམ་སེམས་མེད་པ་དེ་ནི་སྟོན་པའི་ཉན་ཐོས་ཞེས་བྱ། </s>
  </p>
  <p id="111">
    <s id="111:1">མཆོག་ཐོབ་པ་ཞེས་བྱ། གཙོ་བོ་ཞེས་བྱ། སྦྱིན་གནས་ཞེས་བྱའོ། །</s>
  </p>
  <p id="112">
    <s id="112:1">བསྟན་པ་འདི་བཤད་པ་ན་དགེ་སློང་ལྔ་བརྒྱ་པོ་དེ་དག་ལས་དགེ་སློང་བཞི་བརྒྱ་ནི་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །</s>
  </p>
  <p id="113">
    <s id="113:1">དགེ་སློང་བརྒྱ་ནི་སེམས་ཆེར་འཁྲུགས་ནས་ལུས་དེ་ཉིད་དང་སེམས་ཅན་དམྱལ་བ་ཆེན་པོ་ངུ་འབོད་དུ་ལྷུང་ངོ་། །</s>
  </p>
  <p id="114">
    <s id="114:1">དེ་ནས་ཚེ་དང་ལྡན་པ་ཤཱ་རིའི་བུས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="115">
    <s id="115:1">འཇམ་<ref folio="F.270.a"/>དཔལ་ཁྱོད་སེམས་ཅན་རྗེས་སུ་བསྲུང་བའི་ཆོས་མི་སྟོན་པས་དགེ་སློང་བརྒྱ་པོ་དེ་དག་ཆུད་ཟོས་ཏེ་ངོ་མཚར་བྱས་སོ། །</s>
  </p>
  <p id="116">
    <s id="116:1">དེ་ནས་བཅོམ་ལྡན་འདས་ཀྱིས་གནས་བརྟན་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="117">
    <s id="117:1">ཤཱ་རིའི་བུ་ཁྱོད་དེ་སྐད་མ་ཟེར་ཅིག །</s>
  </p>
  <p id="118">
    <s id="118:1">དེ་ཅིའི་ཕྱིར་ཞེ་ན། </s>
    <s id="118:2">ཤཱ་རིའི་བུ་དགེ་སློང་བརྒྱ་པོ་དེ་དག་སེམས་ཅན་དམྱལ་བ་ཆེན་པོ་ངུ་འབོད་དུ་རེག་པ་ཐང་ཅིག་རེག་ནས་དགའ་ལྡན་གྱི་ལྷ་རྣམས་དང་སྐལ་བ་མཉམ་པར་སྐྱེ་བར་འགྱུར་རོ། །</s>
  </p>
  <p id="119">
    <s id="119:1">ཤཱ་རིའི་བུ་གལ་ཏེ་དགེ་སློང་དེ་དག་གིས་ཆོས་ཀྱི་རྣམ་གྲངས་འདི་མ་ཐོས་སུ་ཟིན་ན་དེ་དག་གདོན་མི་ཟ་བར་སེམས་ཅན་དམྱལ་བར་འགྲོ་བར་འགྱུར་ཏེ། </s>
  </p>
  <p id="120">
    <s id="120:1">ལས་དེ་ཟད་ནས་མིར་སྐྱེ་བར་འགྱུར་བ་ཞིག་ན་</s>
    <s id="120:2">དེ་དག་གིས་ཆོས་ཀྱི་རྣམ་གྲངས་འདི་ལ་བརྟེན་པས་བསྐལ་པར་སེམས་ཅན་དམྱལ་བ་མྱོང་བར་འགྱུར་བའི་ལས་དེ་ཡང་ཅུང་ཟད་ཅིག་མྱོང་བར་བྱས་སོ། །</s>
  </p>
  <p id="121">
    <s id="121:1">ཤཱ་རིའི་བུ་དེའི་ཕྱིར་དགེ་སློང་བརྒྱ་པོ་དེ་དག་དེ་བཞིན་གཤེགས་པ་བྱམས་པའི་ཉན་ཐོས་ཐོག་མ་འདུས་པར་དགྲ་བཅོམ་པ་ཟག་པ་ཟད་པར་འགྱུར་རོ། །</s>
  </p>
  <p id="122">
    <s id="122:1">ཤཱ་རིའི་བུ་དེ་ལྟ་བས་ན་ཆོས་ཀྱི་རྣམ་གྲངས་འདི་སོམ་ཉི་དང་བཅས་པས་ཐོས་པ་ནི་དམ་པ་ཡིན་གྱི། </s>
    <s id="122:2">བསམ་གཏན་བཞི་ལ་སྙོམས་པར་ཞུགས་པས་ནི་དེ་ལྟ་མ་ཡིན། </s>
  </p>
  <p id="123">
    <s id="123:1">ཚད་མེད་པ་བཞིས་ནི་དེ་ལྟ་མ་ཡིན། </s>
  </p>
  <p id="124">
    <s id="124:1">གཟུགས་མེད་པའི་སྙོམས་པར་འཇུག་པ་བཞི་བསྒོམས་པས་ནི་དེ་ལྟ་མ་ཡིན་ནོ། །</s>
  </p>
  <p id="125">
    <s id="125:1">དེ་ཅིའི་ཕྱིར་ཞེ་ན། </s>
    <s id="125:2">ཆོས་ཀྱི་རྣམ་གྲངས་འདི་ལྟ་བུ་དེ་མ་ཐོས་པར་འཁོར་བ་ལས་ཡོངས་སུ་མ་གྲོལ། </s>
  </p>
  <p id="126">
    <s id="126:1">སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུགས་པ་རྣམས་ལས་ཡོངས་སུ་མ་གྲོལ་ཞེས་བཤད་དོ། །</s>
  </p>
  <p id="127">
    <s id="127:1">དེ་ནས་ཚེ་དང་ལྡན་པ་ཤཱ་རིའི་བུས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="128">
    <s id="128:1">འཇམ་དཔལ་འདི་ལྟར་སེམས་ཅན་ཡོངས་སུ་སྨིན་པར་བྱ་བའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་ལེགས་པར་བཤད་པ་ངོ་མཚར་ཏོ། །</s>
  </p>
  <p id="129">
    <s id="129:1">འཇམ་དཔལ་གྱིས་སྨྲས་པ། བཙུན་པ་ཤཱ་རིའི་བུ་དེ་བཞིན་ཉིད་ནི་འབྲི་བ་མ་ཡིན། འཕེལ་བ་མ་ཡིན་ནོ། །</s>
  </p>
  <p id="130">
    <s id="130:1">ཆོས་ཀྱི་དབྱིངས་ཀྱང་འབྲི་བ་མ་ཡིན། འཕེལ་<ref folio="F.270.b"/>བ་ཡང་མ་ཡིན་ནོ། །</s>
  </p>
  <p id="131">
    <s id="131:1">སེམས་ཅན་གྱི་ཁམས་ཀྱང་འབྲི་བ་མ་ཡིན། འཕེལ་བ་མ་ཡིན་ནོ། །</s>
  </p>
  <p id="132">
    <s id="132:1">ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན་ནོ། །</s>
  </p>
  <p id="133">
    <s id="133:1">དེ་ཅིའི་ཕྱིར་ཞེ་ན། </s>
    <s id="133:2">འདི་ལྟར་དེ་དག་ནི་ཡོད་པ་མ་ཡིན་ཞིང་དམིགས་སུ་མེད་དེ་ཐ་སྙད་ཙམ་དུ་ཟད་པས་ཅི་ཡང་མ་ཡིན། </s>
  </p>
  <p id="134">
    <s id="134:1">གང་གིས་ཀྱང་མ་ཡིན། </s>
  </p>
  <p id="135">
    <s id="135:1">གང་གི་ཡང་མ་ཡིན། </s>
  </p>
  <p id="136">
    <s id="136:1">གང་ལ་ཡང་མི་གནས་ཏེ་གནས་པ་མེད་དོ། །</s>
  </p>
  <p id="137">
    <s id="137:1">བཙུན་པ་ཤཱ་རིའི་བུ་གང་འདི་ལྟ་བུའི་མི་འགག་པ་དེ་ནི་བྱང་ཆུབ་པོ། །</s>
    <s id="137:2">བྱང་ཆུབ་གང་ཡིན་པ་དེ་ནི་ཐར་པའོ། །</s>
  </p>
  <p id="138">
    <s id="138:1">ཐར་པ་གང་ཡིན་པ་དེ་ནི་རྣམ་པར་མི་རྟོག་པའོ། །</s>
  </p>
  <p id="139">
    <s id="139:1">གང་རྣམ་པར་མི་རྟོག་པ་དེ་ནི་མི་བྱེད་ཅིང་འགྱུར་བ་མེད་དོ། །</s>
  </p>
  <p id="140">
    <s id="140:1">གང་མི་བྱེད་ཅིང་འགྱུར་བ་མེད་པ་དེ་ནི་ཡོངས་སུ་མྱ་ངན་ལས་འདས་པའོ། །</s>
  </p>
  <p id="141">
    <s id="141:1">དེ་ནས་བཅོམ་ལྡན་འདས་ཀྱིས་གནས་བརྟན་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="142">
    <s id="142:1">ཤཱ་རིའི་བུ་འཇམ་དཔལ་གཞོན་ནུར་གྱུར་པས་ཇི་སྐད་བསྟན་པ་དེ་བཞིན་ཏེ། </s>
  </p>
  <p id="143">
    <s id="143:1">དེ་བཞིན་ཉིད་ནི་འབྲི་བ་མ་ཡིན། འཕེལ་བ་མ་ཡིན་ནོ། །</s>
  </p>
  <p id="144">
    <s id="144:1">ཆོས་ཀྱི་དབྱིངས་ཀྱང་འབྲི་བ་མ་ཡིན། འཕེལ་བ་མ་ཡིན་ནོ། །</s>
  </p>
  <p id="145">
    <s id="145:1">སེམས་ཅན་གྱི་ཁམས་ཀྱང་འབྲི་བ་མ་ཡིན། འཕེལ་བ་མ་ཡིན་ནོ། །</s>
  </p>
  <p id="146">
    <s id="146:1">ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན་ནོ། །</s>
  </p>
  <p id="147">
    <s id="147:1">དེ་ཅིའི་ཕྱིར་ཞེ་ན། </s>
    <s id="147:2">འདི་ལྟར་དེ་དག་ཡོད་པ་མ་ཡིན་ཞིང་དམིགས་སུ་མེད་དེ་ཐ་སྙད་ཙམ་དུ་ཟད་པས་ཅི་ཡང་མ་ཡིན། </s>
  </p>
  <p id="148">
    <s id="148:1">གང་གིས་ཀྱང་མ་ཡིན། </s>
  </p>
  <p id="149">
    <s id="149:1">གང་ལའང་མི་གནས་ཏེ་གནས་པ་མེད་དོ། །</s>
  </p>
  <p id="150">
    <s id="150:1">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
  </p>
  <p id="151">
    <s id="151:1">འདས་པ་དག་དང་མ་འོངས་དང་། །ད་ལྟར་བྱུང་ཆོས་བརྗོད་པ་ནི། །</s>
    <s id="151:2">དོན་གྱིས་མ་ཡིན་ཐ་སྙད་ཙམ། །</s>
    <s id="151:3">གཅིག་དང་སྣ་ཚོགས་མཚན་ཉིད་མིན། །</s>
  </p>
  <p id="152">
    <s id="152:1">མཚན་ཉིད་མེད་པར་གང་རྟོག་པ། །</s>
    <s id="152:2">དེ་དག་ཉིད་ནི་མཚན་ཉིད་འགྱུར། །</s>
  </p>
  <p id="153">
    <s id="153:1">མཚན་ཉིད་མེད་ལ་རྟོག་པ་མེད། །</s>
  </p>
  <p id="154">
    <s id="154:1">རྟོག་པ་ཉིད་ཀྱང་མཚན་ཉིད་མིན། །</s>
  </p>
  <p id="155">
    <s id="155:1" flag="alternateSource">འདུས་མ་བྱས་ལ་གང་རྟོག་དང་། །</s>
    <s id="155:2">མྱ་ངན་འདས་ལ་གང་རྟོག་པ། །</s>
    <s id="155:3">གཉི་ག་བདུད་ཀྱི་ལས་ཡིན་ཞེས། །</s>
    <s id="155:4">དེ་ནི་མཁས་པ་རྣམས་ཀྱིས་བཤད། །</s>
  </p>
  <p id="156">
    <s id="156:1">ཕུང་པོ་སྐྱེ་མཆེད་ཁམས་ཀྱི་རྣམས། །</s>
    <s id="156:2">དེ་དག་མིང་གིས་བརྗོད་པ་སྟེ། །</s>
  </p>
  <p id="157">
    <s id="157:1" flag="alternateSource">མིང་དང་སྐྱེ་མཆེད་གང་ཡིན་པ། །</s>
    <s id="157:2">དེ་གཉིས་མཚན་ཉིད་གཅིག་<ref folio="F.271.a"/>པ་ཡིན། །</s>
  </p>
  <p id="158">
    <s id="158:1">ཚུལ་བཞིན་ལ་ནི་གང་རྟོག་པ། །</s>
    <s id="158:2">དེ་ཉིད་ཚུལ་བཞིན་མ་ཡིན་ནོ། །</s>
  </p>
  <p id="159">
    <s id="159:1">མཁས་པ་ཅུང་ཟད་མི་རྟོག་སྟེ། །</s>
  </p>
  <p id="160">
    <s id="160:1">སྟོང་པ་ཇི་བཞིན་སྤྱོད་ཡུལ་ལོ། །</s>
  </p>
  <p id="161">
    <s id="161:1">གང་དག་རྟོག་པ་དེ་དག་གཡོ། །</s>
  </p>
  <p id="162">
    <s id="162:1">རྟོག་པ་མེད་པ་གཡོ་བ་མེད། །</s>
  </p>
  <p id="163">
    <s id="163:1">རྟོག་པ་རྣམས་ནི་གཡོ་བར་འགྱུར། །</s>
  </p>
  <p id="164">
    <s id="164:1">རྟོག་པ་མེད་པ་མྱ་ངན་འདའ། །</s>
  </p>
  <p id="165">
    <s id="165:1">གང་གིས་རང་བཞིན་འདི་ཤེས་པ། །</s>
    <s id="165:2">དེ་ནི་ཡེ་ཤེས་ལྡན་ཞེས་བྱ། །</s>
  </p>
  <p id="166">
    <s id="166:1">དེ་ཕྱིར་ཟག་པ་རྗེས་སུ་ཐོབ། །</s>
  </p>
  <p id="167">
    <s id="167:1">དེ་ནི་རྟོག་མེད་ཡེ་ཤེས་སོ། །</s>
  </p>
  <p id="168">
    <s id="168:1">ཡེ་ཤེས་ཀྱིས་ནི་ཡེ་ཤེས་བརྗོད། །</s>
  </p>
  <p id="169">
    <s id="169:1">ཡེ་ཤེས་བརྗོད་པ་རྣམས་ཀྱང་གསོག །</s>
  </p>
  <p id="170">
    <s id="170:1">ཡེ་ཤེས་འདི་ལྟར་གང་བཟོད་པ། །</s>
    <s id="170:2">དེ་ནི་ཡེ་ཤེས་ལྡན་ཞེས་བྱ། །</s>
  </p>
  <p id="171">
    <s id="171:1">གང་གིས་སྟོང་གསུམ་འདི་དག་རྣམས། །</s>
    <s id="171:2">རིན་ཆེན་བཀང་སྟེ་བྱིན་པ་བས། །</s>
    <s id="171:3">གང་གིས་དམ་ཆོས་འདི་འདྲ་ལ། །</s>
    <s id="171:4">བཟོད་པ་དེ་ནི་བཟོད་པ་མཆོག །</s>
    <s id="171:5">བསྐལ་པ་བྱེ་བ་བསམ་ཡས་སུ། །</s>
    <s id="171:6">སྦྱིན་དང་ཚུལ་ཁྲིམས་བཟོད་པ་དང་། །</s>
    <s id="171:7">བརྩོན་འགྲུས་བསམ་གཏན་བསྙེན་པས་ནི། །</s>
    <s id="171:8">མདོ་སྡེ་འདི་དང་མཚུངས་མ་ཡིན། །</s>
  </p>
  <p id="172">
    <s id="172:1">ཆོས་འདི་དང་ནི་ཐེག་པ་འདི། །ཡང་དག་རྫོགས་པའི་སངས་རྒྱས་གསུངས། །</s>
  </p>
  <p id="173">
    <s id="173:1">མདོ་སྡེ་འདི་ལ་བརྟེན་བྱས་ན། །</s>
  </p>
  <p id="174">
    <s id="174:1">ཐམས་ཅད་དེ་བཞིན་གཤེགས་པར་འགྱུར། །</s>
  </p>
  <p id="175">
    <s id="175:1">ཆོས་ཀྱི་རྣམ་གྲངས་འདི་བཤད་པ་ན་སྲོག་ཆགས་འབུམ་ནི་ཆོས་རྣམས་ལ་ཆོས་ཀྱི་མིག་རྡུལ་དང་བྲལ་ཞིང་དྲི་མ་མེད་པར་རྣམ་པར་དག་གོ། །</s>
  </p>
  <p id="176">
    <s id="176:1">དགེ་སློང་ལྔ་བརྒྱ་ནི་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །</s>
  </p>
  <p id="177">
    <s id="177:1">གཟུགས་ན་སྤྱོད་པའི་ལྷའི་བུ་བརྒྱད་ཁྲི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་</s>
    <s id="177:2">དེ་དག་ཐམས་ཅད་བསྐལ་པ་སྐར་མ་ལྟ་བུ་ཞེས་བྱ་བ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ</s>
  </p>
  <p id="178">
    <s id="178:1">དེ་དག་ཐམས་ཅད་ཀྱང་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་ཅེས་བྱ་བར་མིང་འཐུན་པར་འགྱུར་རོ་</s>
    <s id="178:2">ཞེས་བཅོམ་ལྡན་འདས་ཀྱིས་ལུང་བསྟན་ཏོ། །</s>
  </p>
  <p id="179">
    <s id="179:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
  </p>
  <p id="180">
    <s id="180:1">འཇམ་དཔལ་གཞོན་ནུར་གྱུར་པ་དང་། ཚེ་དང་ལྡན་པ་ཤཱ་རིའི་བུ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་<ref folio="F.271.b"/>རྟེན་ཡི་རངས་ཏེ། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།</s>
  </p>
  <p id="181">
    <s id="181:1">འཕགས་པ་འཇམ་དཔལ་གནས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
  </p>
  <p id="182">
    <s id="182:1">རྒྱ་གར་གྱི་མཁན་པོ་སུ་རེན་དྲ་བོ་དྷི་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།།</s>
  </p>
</text>
