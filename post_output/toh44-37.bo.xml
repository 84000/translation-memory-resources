<?xml version='1.0' encoding='utf-8'?>
<text>
  <p id="1">
    <s id="1:1"><ref folio="F.393.b"/>དེ་ནས་བྱང་ཆུབ་སེམས་དཔའ་སེམས་ཀྱི་རྒྱལ་པོས་བྱང་ཆུབ་སེམས་དཔའ་དེ་དག་ལ་སྨྲས་པ། </s>
    <s id="1:2">ཀྱེ་རྒྱལ་བའི་སྲས་དག་གང་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་མི་མཇེད་འདིའི་བསྐལ་པ་ཇི་ཙམ་པ་དེ་ནི་དེ་བཞིན་གཤེགས་པ་ཚེ་དཔག་ཏུ་མེད་པའི་སངས་རྒྱས་ཀྱི་ཞིང་<ref folio="F.394.a"/>འཇིག་རྟེན་གྱི་ཁམས་བདེ་བ་ཡོད་པའི་ཉིན་ཞག་གཅིག་གོ །</s>
  </p>
  <p id="2">
    <s id="2:1">ཀྱེ་རྒྱལ་བའི་སྲས་དག་འཇིག་རྟེན་གྱི་ཁམས་བདེ་བ་ཡོད་པའི་བསྐལ་པ་ཇི་ཙམ་པ་དེ་ནི་དེ་བཞིན་གཤེགས་པ་རྡོ་རྗེས་རབ་དུ་འཇོམས་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་ངུར་སྨྲིག་རྒྱལ་མཚན་གྱི་ཉིན་ཞག་གཅིག་གོ །</s>
  </p>
  <p id="3">
    <s id="3:1">ཀྱེ་རྒྱལ་བའི་སྲས་དག་འཇིག་རྟེན་གྱི་ཁམས་ངུར་སྨྲིག་རྒྱལ་མཚན་གྱི་བསྐལ་པ་ཇི་ཙམ་པ་དེ་ནི། དེ་བཞིན་གཤེགས་པ་སྐུ་པད་མོ་ཤིན་ཏུ་རྒྱས་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་ཕྱིར་མི་ལྡོག་པའི་འཁོར་ལོ་རབ་ཏུ་སྒྲོག་པའི་ཉིན་ཞག་གཅིག་གོ །</s>
  </p>
  <p id="4">
    <s id="4:1">ཀྱེ་རྒྱལ་བའི་སྲས་དག་འཇིག་རྟེན་གྱི་ཁམས་འཁོར་ལོ་རབ་ཏུ་སྒྲོག་པའི་བསྐལ་པ་ཇི་ཙམ་པ་དེ་ནི། བཅོམ་ལྡན་འདས་དེ་བཞིན་གཤེགས་པ་ཆོས་ཀྱི་རྒྱལ་མཚན་གྱི་སངས་རྒྱས་ཀྱི་ཞིང་འཇིག་རྟེན་གྱི་ཁམས་རྡུལ་མེད་པའི་ཉིན་ཞག་གཅིག་གོ །</s>
  </p>
  <p id="5">
    <s id="5:1">ཀྱེ་རྒྱལ་བའི་སྲས་དག །</s>
  </p>
  <p id="6">
    <s id="6:1">འཇིག་རྟེན་གྱི་ཁམས་རྡུལ་མེད་པའི་བསྐལ་པ་ཇི་ཙམ་པ་དེ་ནི། བཅོམ་ལྡན་འདས་དེ་བཞིན་གཤེགས་པ་སེང་གེའི་སངས་རྒྱས་ཀྱི་ཞིང་། འཇིག་རྟེན་གྱི་ཁམས་སྒྲོན་མ་བཟང་པོའི་ཉིན་ཞག་གཅིག་གོ །</s>
  </p>
  <p id="7">
    <s id="7:1">ཀྱེ་རྒྱལ་བའི་སྲས་དག །</s>
  </p>
  <p id="8">
    <s id="8:1">འཇིག་རྟེན་གྱི་ཁམས་སྒྲོན་མ་བཟང་པོའི་བསྐལ་པ་ཇི་ཙམ་པ་དེ་ནི། བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་བའི་སྙིང་པོའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་འོད་བཟང་པོའི་ཉིན་ཞག་གཅིག་གོ །</s>
  </p>
  <p id="9">
    <s id="9:1">ཀྱེ་རྒྱལ་བའི་སྲས་དག །</s>
  </p>
  <p id="10">
    <s id="10:1">འཇིག་རྟེན་གྱི་ཁམས་འོད་བཟང་པོའི་བསྐལ་པ་ཇི་ཙམ་པ་དེ་ནི། བཅོམ་ལྡན་འདས་དེ་བཞིན་གཤེགས་པ་ཆོས་ཀྱི་འོད་ཟེར་གྱི་སྐུའི་པད་མོ་ཤིན་ཏུ་རྒྱས་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་འདའ་བར་དཀའ་བའི་ཉིན་ཞག་གཅིག་གོ །</s>
  </p>
  <p id="11">
    <s id="11:1">ཀྱེ་རྒྱལ་བའི་སྲས་དག །</s>
  </p>
  <p id="12">
    <s id="12:1">འཇིག་རྟེན་གྱི་ཁམས་འདའ་བར་དཀའ་<ref folio="F.394.b"/>བའི་བསྐལ་པ་ཇི་ཙམ་པ་དེ་ནི། བཅོམ་ལྡན་འདས་དེ་བཞིན་གཤེགས་པ་མངོན་པར་མཁྱེན་པ་ཐམས་ཅད་ཀྱི་འོད་ཟེར་གྱི་སངས་རྒྱས་ཀྱི་ཞིང་འཇིག་རྟེན་གྱི་ཁམས་རྒྱན་དང་ལྡན་པའི་ཉིན་ཞག་གཅིག་གོ །</s>
  </p>
  <p id="13">
    <s id="13:1">ཀྱེ་རྒྱལ་བའི་སྲས་དག །</s>
  </p>
  <p id="14">
    <s id="14:1">འཇིག་རྟེན་གྱི་ཁམས་རྒྱན་དང་ལྡན་པའི་བསྐལ་པ་ཇི་ཙམ་པ་དེ་ནི། བཅོམ་ལྡན་འདས་དེ་བཞིན་གཤེགས་པ་ཐུགས་ཟླ་བའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་མེ་ལོང་དཀྱིལ་འཁོར་མདོག་གི་ཉིན་ཞག་གཅིག་གོ །</s>
  </p>
  <p id="15">
    <s id="15:1">ཀྱེ་རྒྱལ་བའི་སྲས་དག །</s>
  </p>
  <p id="16">
    <s id="16:1">དེ་ལྟར་བསྐལ་པ་བགྲང་བ་ལ་འཇུག་པའི་ཚུལ་འདིས་འཇིག་རྟེན་གྱི་ཁམས་གྲངས་མེད་པ་བརྒྱ་སྟོང་ཕྲག་བཅུ་འདས་པ་ནི། དེའི་ཕ་རོལ་ན་བཅོམ་ལྡན་འདས་དེ་བཞིན་གཤེགས་པ་དཔལ་བཟང་པོ་བཞུགས་པའི་སངས་རྒྱས་ཀྱི་ཞིང་འཇིག་རྟེན་གྱི་ཁམས་པད་མོའི་དཔལ་གྱི་ཉིན་ཞག་གཅིག་གོ །</s>
  </p>
  <p id="17">
    <s id="17:1">བགྲང་བའི་ཚུལ་འདི་འཇིག་རྟེན་གྱི་ཁམས་ཐམས་ཅད་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང་ལྡན་པས་ཡོངས་སུ་གང་ངོ་། །</s>
  </p>
  <p id="18">
    <s id="18:1">ཤིན་ཏུ་རྒྱས་པ་ཆེན་པོའི་མདོ། །སངས་རྒྱས་ཕལ་པོ་ཆེ་ཞེས་བྱ་བ་ལས། ཚེའི་ཚད་ཀྱི་ལེའུ་ཞེས་བྱ་བ་སྟེ། སུམ་ཅུ་བདུན་པའོ།། །།</s>
  </p>
</text>
