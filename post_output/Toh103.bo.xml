<?xml version='1.0' encoding='utf-8'?>
<text>
  <p id="1">
    <s id="1:1">[V48]<ref folio="F.275.a"/>༄༅༅། །རྒྱ་གར་སྐད་དུ། ཨཱརྱཱ་ཙིན་ཏྱ་པྲ་བྷཱས་ནིར་ད་ཤོ་ནཱ་མ་དྷརྨ་པརྱཱ་ཡ། བོད་སྐད་དུ། </s>
    <s id="1:2">འཕགས་པ་ཁྱེའུ་སྣང་བ་བསམ་གྱིས་མི་ཁྱབ་པས་བསྟན་པ་ཞེས་བྱ་བའི་ཆོས་ཀྱི་རྣམ་གྲངས། </s>
  </p>
  <p id="2">
    <s id="2:1">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="3">
    <s id="3:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="4">
    <s id="4:1">བཅོམ་ལྡན་འདས་མཉན་ཡོད་ན། རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན། </s>
  </p>
  <p id="5">
    <s id="5:1">དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་། བྱང་ཆུབ་སེམས་དཔའ་ལྔ་བརྒྱ་ཙམ་དང་། ཐབས་ཅིག་ཏུ་བཞུགས་སོ། །</s>
  </p>
  <p id="6">
    <s id="6:1">དེ་ནས་བཅོམ་ལྡན་འདས་མཉན་ཡོད་ཀྱི་གྲོང་ཁྱེར་ཆེན་པོར་གནས་ནས་བཞུགས་ཏེ། </s>
  </p>
  <p id="7">
    <s id="7:1">རྒྱལ་པོ་དང་། བློན་པོ་ཆེན་པོ་དང་། བྲམ་ཟེ་དང་། ཁྱིམ་བདག་དང་། གྲོང་རྡལ་གྱི་མི་དང་། ནང་མི་རྣམས་ཀྱིས་བསྟི་སྟང་དུ་བྱས། བཙུན་པར་བྱས། རི་མོར་བྱས། མཆོད་པ་བྱས་ཏེ། </s>
  </p>
  <p id="8">
    <s id="8:1">བཅོམ་ལྡན་འདས་ཀྱིས་བཟའ་བ་དང་། བཅའ་བ་དང་། བྱོག་པ་དང་། མྱང་བ་བཟང་པོ་མང་པོ་བརྙེས་སོ། །</s>
  </p>
  <p id="9">
    <s id="9:1">འདི་ལྟར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་</s>
    <s id="9:2">སངས་རྒྱས་བཅོམ་ལྡན་འདས་དེ་རིགས་ཕུན་སུམ་ཚོགས་པ། </s>
    <s id="9:3">གདུང་ཕུན་སུམ་ཚོགས་པ། ཆོ་རིགས་ཕུན་སུམ་ཚོགས་པ། ཚུལ་ཁྲིམས་ཕུན་སུམ་ཚོགས་པ། ཏིང་ངེ་འཛིན་ཕུན་སུམ་ཚོགས་པ། ཤེས་རབ་ཕུན་སུམ་ཚོགས་པ། རྣམ་པར་གྲོལ་བ་ཕུན་སུམ་ཚོགས་པ། རྣམ་པར་གྲོལ་བའི་ཡེ་ཤེས་གཟིགས་པ་ཕུན་སུམ་ཚོགས་པའོ་ཞེས། </s>
    <s id="9:4">བཅོམ་ལྡན་འདས་ཀྱི་གྲགས་པའི་སྒྲ་དང་། སྙན་པ་འཇིག་རྟེན་དུ་རྒྱ་ཆེར་མངོན་དུ་བྱུང་བར་གྱུར་ཏོ། །</s>
  </p>
  <p id="10">
    <s id="10:1">བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ་ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་ཆོས་ཀྱང་སྟོན་ཏེ། </s>
  </p>
  <p id="11">
    <s id="11:1">ཚངས་པར་སྤྱོད་པ། ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། <ref folio="F.275.b"/>ཡོངས་སུ་དག་པ། ཡོངས་སུ་བྱང་བ། ཡང་དག་པར་རབ་ཏུ་སྟོན་ཏོ། །</s>
  </p>
  <p id="12">
    <s id="12:1">སྤྱན་ལྔ་དང་ཡང་ལྡན་ཏེ། </s>
  </p>
  <p id="13">
    <s id="13:1">ཤའི་སྤྱན་དང་། ལྷའི་སྤྱན་དང་། ཆོས་ཀྱི་སྤྱན་དང་། ཤེས་རབ་ཀྱི་སྤྱན་དང་། སངས་རྒྱས་ཀྱི་སྤྱན་དང་ལྡན་ནོ། །</s>
  </p>
  <p id="14">
    <s id="14:1">བཅོམ་ལྡན་འདས་ཀྱིས་གཞན་མུ་སྟེགས་ཅན་སྤྱོད་པ་པ་དང་། ཀུན་ཏུ་རྒྱུ་དང་། གཅེར་བུ་པ་གཉེན་གྱི་བུ་རྣམས་ནི་ཚར་བཅད་དོ། །</s>
  </p>
  <p id="15">
    <s id="15:1">བཅོམ་ལྡན་འདས་ཀྱི་བསྟན་པ་འདི་ལྷ་དང་མི་རྣམས་ཀྱིས་ཡང་དག་པར་བཟུང་ཞིང་འབར་རོ། །</s>
  </p>
  <p id="16">
    <s id="16:1">དེ་ནས་བཅོམ་ལྡན་འདས་སྔ་དྲོའི་དུས་ཀྱི་ཚེ་ཆོས་གོས་དང་ཤམ་ཐབས་མནབས་ཏེ། </s>
  </p>
  <p id="17">
    <s id="17:1">ལྷུང་བཟེད་བསྣམས་ནས་དགེ་སློང་གི་ཚོགས་དགེ་སློང་གི་དགེ་འདུན་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ཡོངས་སུ་བསྐོར་ཅིང་མདུན་དུ་བདར་ཏེ། </s>
  </p>
  <p id="18">
    <s id="18:1">མདུན་དུ་གཟིགས་པ་དང་། གཡས་གཡོན་དུ་གཟིགས་པ་མཛེས་པ་དང་། </s>
    <s id="18:2">བསྐུམ་པ་དང་། བརྐྱང་བ་མཛེས་པ་དང་། </s>
    <s id="18:3">ཆོས་གོས་སྣམ་སྦྱར་དང་། བསིལ་ཟན་དང་། ན་བཟའི་ཚགས་དང་། ལྷུང་བཟེད་བསྣམས་པ་མཛེས་པ་དང་། </s>
    <s id="18:4">སྐུ་མདོག་གསེར་གྱི་ཁ་དོག་ལྟ་བུ་དང་། འོད་འདོམ་གང་བས་མཚན་མོ་མུན་པ་མུན་ནག་གི་ནང་ན་མེའི་ཕུང་པོ་ལྟ་བུ་དང་། </s>
    <s id="18:5">ཚེས་བཅོ་ལྔའི་ཟླ་བ་ཉ་བ་ལྟ་བུ་དང་། ཉི་མ་ཤར་བ་ལྟ་བུར་ཕྱོགས་སུ་སྣང་ཞིང་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ནི་ལྡན་ཏེ</s>
  </p>
  <p id="19">
    <s id="19:1">གྲོང་ཁྱེར་ཆེན་པོར་མཉན་ཡོད་དུ་བསོད་སྙོམས་ཀྱི་ཕྱིར་གཤེགས་ནས། </s>
  </p>
  <p id="20">
    <s id="20:1">བཅོམ་ལྡན་འདས་ཀྱིས་སྒོའི་ཐེམ་པ་ལ་ཞབས་བཞག་མ་ཐག་ཏུ། དེ་ནས་མཉན་ཡོད་ཀྱི་གྲོང་ཁྱེར་ཆེན་པོར་གྲོང་ཁྱེར་དུ་གཤེགས་པ་ན། </s>
  </p>
  <p id="21">
    <s id="21:1">ཆོ་འཕྲུལ་ངོ་མཚར་རྨད་དུ་བྱུང་བ་ཆོས་རྣམ་པ་འདི་དག་བྱུང་སྟེ། </s>
  </p>
  <p id="22">
    <s id="22:1">སྐྱེས་བུ་དམ་པ་འདྲེན་པ་དེ་གཤེགས་པའི་ཚེ། དེར་ཆོ་འཕྲུལ་རྨད་དུ་བྱུང་བ་ཆེན་པོ་གང་དག་བྱུང་བ་དེ་དག་བརྗོད་པར་བྱ། </s>
  </p>
  <p id="23">
    <s id="23:1">ཤིན་ཏུ་དད་པའི་སེམས་ཀྱིས་ཉོན་ཅིག །</s>
  </p>
  <p id="24">
    <s id="24:1">ལོང་བ་རྣམས་ཀྱིས་ནི་མཐོང་ངོ་། །</s>
  </p>
  <p id="25">
    <s id="25:1">འོན་པ་རྣམས་ཀྱིས་ནི་ཐོས་སོ། །</s>
  </p>
  <p id="26">
    <s id="26:1">གཅེར་བུ་རྣམས་ཀྱིས་ནི་གོས་རྙེད་དོ། །</s>
  </p>
  <p id="27">
    <s id="27:1">སྨྱོན་པ་རྣམས་ཀྱིས་ནི་དྲན་པ་ཐོབ་པོ། །</s>
    <s id="27:2">གྲོང་ཁྱེར་གྱི་སྐྱེ་བོ་ཐམས་ཅད་ནི་ཐལ་མོ་སྦྱར་ཏེ། </s>
  </p>
  <p id="28">
    <s id="28:1">བདེ་བར་གཤེགས་པ་ལ་ཕྱག་འཚལ་ལོ། །</s>
  </p>
  <p id="29">
    <s id="29:1">རྔ་བོ་ཆེ་དང་རྫ་རྔ་དང་ཁར་རྔ་དང་། སྒྲ་སྙན་དག་ནི་མ་བརྡུངས་པར་སྒྲ་འབྱུང་ངོ་། །</s>
  </p>
  <p id="30">
    <s id="30:1">ངང་པ་དང་། ངུར་པ་དང་། ཁྲུང་ཁྲུང་དང་། རྨ་བྱ་དང་། ནེ་ཙོ་དང་། ཁུ་བྱུག་དག་<ref folio="F.276.a"/>ཀྱང་ཡིད་དུ་འོང་བའི་སྒྲ་འབྱིན་ཏོ། །</s>
  </p>
  <p id="31">
    <s id="31:1">གང་དག་གཏེར་སྟོར་བ་དེ་དག་གིས་ནི་གཏེར་རྣམས་རྙེད་པར་གྱུར་ཏོ། །</s>
  </p>
  <p id="32">
    <s id="32:1">གསེར་དང་དངུལ་ལས་བྱས་པའི་སྣོད་རྣམས་ཀྱང་མ་དཀྲོལ་བར་སྒྲ་བྱུང་ངོ་། །</s>
  </p>
  <p id="33">
    <s id="33:1">ས་ཡང་རྣམ་པ་དྲུག་ཏུ་གཡོས་ཤིང་འགུལ་ཏེ། </s>
  </p>
  <p id="34">
    <s id="34:1">སེམས་ཅན་རྣམས་སྐྱབས་མེད་པར་ཡང་མ་གྱུར་ཅིག །</s>
  </p>
  <p id="35">
    <s id="35:1">ཡིད་དང་བ་རབ་ཏུ་ཐོབ་བོ། །</s>
    <s id="35:2">སྨྲ་བའི་མཆོག་དམ་པ་སངས་རྒྱས་ཀྱིས་གང་དང་གང་དུ་ཞབས་ཀྱིས་གོམ་པ་བོར་བ་དེ་དང་དེར་པད་མ་དྲི་མ་མེད་ཅིང་། ལེགས་པར་གནས་པ་རྣམས་བྱུང་ངོ་། །</s>
  </p>
  <p id="36">
    <s id="36:1">དུད་འགྲོའི་སྐྱེ་གནས་སུ་སོང་བའི་སེམས་ཅན་གང་དག་གིས་མཐོང་བ་དེ་དག་ཐམས་ཅད་ཀྱང་བདེ་བ་རྙེད་ནས་མཐོ་རིས་སུ་སྐྱེ་བར་འགྱུར་རོ། །</s>
  </p>
  <p id="37">
    <s id="37:1">བུད་མེད་གང་དག་སྦྲུམ་པ་དེ་དག་ཀྱང་མི་བདེ་བ་མེད་པ་ཉིད་དུ་གཟུགས་བཟང་ཞིང་བལྟ་ན་སྡུག་པ་དག་བཙས་སོ། །</s>
  </p>
  <p id="38">
    <s id="38:1">སེམས་ཅན་རྣམས་ལ་ཡང་འདོད་ཆགས་དང་། ཞེ་སྡང་དང་། གཏི་མུག་རྣམས་ཀྱིས་གནོད་པར་གྱུར་པ་མེད་དོ། །</s>
  </p>
  <p id="39">
    <s id="39:1">རབ་ཏུ་སྡང་བའི་སེམས་མེད་པར་ཕན་ཚུན་དུ་སྨྲ་སྟེ། </s>
  </p>
  <p id="40">
    <s id="40:1">དཔེར་ན་ཕའམ་མ་ཞིག་བུ་གཅིག་པ་ལ་སྨྲ་བ་བཞིན་ནོ། །</s>
  </p>
  <p id="41">
    <s id="41:1">སྲང་གི་གཡས་གཡོན་རྣམས་ཀྱང་ལེགས་པར་བརྒྱན་པར་གྱུར་ཏོ། །</s>
  </p>
  <p id="42">
    <s id="42:1">ནམ་མཁའ་ལ་གནས་པའི་ལྷའི་ཚོགས་ཐམས་ཅད་ཀྱིས་ཀྱང་མེ་ཏོག་སིལ་མ་དག་མངོན་པར་གཏོར་ཏོ། །</s>
  </p>
  <p id="43">
    <s id="43:1">སེམས་ཅན་སྡུག་བསྔལ་བར་གྱུར་པ་གང་ཡང་མེད་དོ། །</s>
  </p>
  <p id="44">
    <s id="44:1">སེམས་ཅན་གང་དག་ན་བར་གྱུར་པ་དེ་དག་ཀྱང་ནད་མེད་པར་གྱུར་ཏེ། </s>
  </p>
  <p id="45">
    <s id="45:1">བདེ་བ་ཐོབ་བོ། །</s>
    <s id="45:2">བདེ་བར་གཤེགས་པ་གཤེགས་པ་ན་སེམས་ཅན་སོ་སོ་ནས་དེ་བཞིན་གཤེགས་པ་ཅི་བདག་ཁོ་ན་ལ་གཟིགས་སོ་སྙམ་དུ་སེམས་སོ། །</s>
  </p>
  <p id="46">
    <s id="46:1">སོ་སོ་ནས་བདག་ཉིད་བསོད་སྙོམས་འབུལ་ཞིང་། མིའི་འདྲེན་པ་ལ་བརྟེན་ནས་བདག་ཁོ་ན་བསོད་སྙོམས་ཀྱི་འབྲས་བུ་ལ་སྦྱོར་རོ་སྙམ་དུ་སེམས་ཏེ། </s>
  </p>
  <p id="47">
    <s id="47:1">དེ་གཤེགས་པ་ཙམ་ཡང་གཞལ་བར་སླ་བ་མ་ཡིན་ནོ། །</s>
  </p>
  <p id="48">
    <s id="48:1">དེ་ནས་བཅོམ་ལྡན་འདས་གྲོང་ཁྱེར་ཆེན་པོ་མཉན་ཡོད་དུ་མཐར་ཆགས་སུ་བསོད་སྙོམས་བཞེས་ཤིང་གཤེགས་ནས། </s>
  </p>
  <p id="49">
    <s id="49:1">བཅོམ་ལྡན་འདས་གྲོང་བར་གྱི་དབུས་ཞིག་ཏུ་གཤེགས་པ་དང་། དེའི་ཚེ་ཁང་སྟོང་ཞིག་ཏུ་ཁྱེའུ་གཟུགས་བཟང་བ། མཛེས་པ། བལྟ་ན་སྡུག་པ་ཞིག་བོར་བར་གྱུར་ཏེ། </s>
  </p>
  <p id="50">
    <s id="50:1">ལག་པ་གཡས་པའི་མཛུབ་མོ་ཁར་བཅུག་ནས། </s>
  </p>
  <p id="51">
    <s id="51:1">འཇིབ་ཅིང་འདུག་པ་ལ་ཁྱིའམ། ཅེ་སྤྱང་གང་དག་ཁང་སྟོང་དེར་ལྷགས་པ་<ref folio="F.276.b"/>དེ་དག་ཀྱང་ཁྱེའུ་དེ་ལ་ལྕེའི་དབང་པོས་བལྡགས་ཤིང་འདོང་སྟེ། </s>
  </p>
  <p id="52">
    <s id="52:1">ཇི་ལྟར་སྔོན་བྱས་པའི་དགེ་བའི་རྩ་བས་ཁྱེའུ་དེ་ལ་འཚེ་བ་མི་བྱེད་དོ། །</s>
  </p>
  <p id="53">
    <s id="53:1">ཁང་སྟོང་དེར་སྐྱེ་བོ་ཕལ་པོ་ཆེ་དག་ཀྱང་འཇུག་ཅིང་འབྱུང་ངོ་། །</s>
  </p>
  <p id="54">
    <s id="54:1">བཅོམ་ལྡན་འདས་ཀྱིས་སྐྱེ་བོ་ཕལ་པོ་ཆེ་འཇུག་ཅིང་འབྱུང་བ་གཟིགས་ནས་མཁྱེན་བཞིན་དུ་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། </s>
    <s id="54:2">ཀུན་དགའ་བོ་གང་དུ་སྐྱེ་བོ་ཕལ་པོ་ཆེ་འདི་དག་འཇུག་ཅིང་འབྱུང་བའི་ཁང་སྟོང་དེ་ན་ཅི་ཡོད་ལྟོས། </s>
  </p>
  <p id="55">
    <s id="55:1">དེ་སྐད་ཅེས་བཀའ་སྩལ་ནས། </s>
  </p>
  <p id="56">
    <s id="56:1">ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་ལྟར་མཉན་ཏེ། </s>
  </p>
  <p id="57">
    <s id="57:1">ཁང་སྟོང་ག་ལ་བ་དེར་སོང་ནས་ཕྱིན་པ་དང་ཁྱེའུ་གཟུགས་བཟང་བ། མཛེས་པ། བལྟ་ན་སྡུག་པ་ཞིག་ལག་པ་གཡས་པའི་མཛུབ་མོ་ཁར་བཅུག་སྟེ། </s>
  </p>
  <p id="58">
    <s id="58:1">འཇིབ་ཅིང་འདུག་ལ་མིག་གཉིས་མི་འཛུམས་པར་སྐྱེ་བོའི་ཚོགས་ཐམས་ཅད་ལ་ལྟ་བ་མཐོང་ངོ་། །</s>
  </p>
  <p id="59">
    <s id="59:1">མཐོང་ནས་ཀྱང་ཚེ་དང་ལྡན་པ་ཀུན་དགའ་བོ་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། </s>
  </p>
  <p id="60">
    <s id="60:1">བཅོམ་ལྡན་འདས་ལ་སྐབས་དེ་གསོལ་པ། </s>
    <s id="60:2">བཅོམ་ལྡན་འདས་ཁང་སྟོང་དེ་ན་ཁྱེའུ་བོར་བ་གཟུགས་བཟང་བ། མཛེས་པ། བལྟ་ན་སྡུག་པ། རིན་པོ་ཆེའི་གཟུགས་ལྟར་མཆིས་པ། </s>
    <s id="60:3">མིག་མི་འཛུམས་པར་སྐྱེ་བོའི་ཚོགས་ཐམས་ཅད་ལ་ལྟ་བ་ཞིག་མཆིས་སོ། །</s>
  </p>
  <p id="61">
    <s id="61:1">དེ་ནས་བཅོམ་ལྡན་འདས་ཀྱིས་ཀྱེ་མ་ཁྱེའུ་འདི་ནི་སྔོན་གྱི་སྦྱོར་བ་ཕུན་སུམ་ཚོགས་པ་སྟེ། </s>
  </p>
  <p id="62">
    <s id="62:1">ངའི་ལེགས་པར་བཤད་པའི་དོན་ཤེས་པར་ནུས་ཤིང་། </s>
    <s id="62:2">སྐལ་བ་ཅན་ནོ་སྙམ་ནས། </s>
    <s id="62:3">ཁྱེའུ་དེ་ལ་ཐུགས་བརྩེ་བ་དང་། སྐྱེ་བོ་ཕལ་པོ་ཆེ་དགེ་བ་ལ་གཟུད་པའི་ཕྱིར། ཁང་སྟོང་ག་ལ་བ་དེར་གཤེགས་སོ། །</s>
  </p>
  <p id="63">
    <s id="63:1">དེ་ནས་བཅོམ་ལྡན་འདས་དེར་གཤེགས་ནས་ཕྱོགས་གཅིག་ཏུ་བཞུགས་ཏེ། </s>
  </p>
  <p id="64">
    <s id="64:1">ཕྱོགས་གཅིག་ཏུ་བཞུགས་ནས། ཁྱེའུ་དེ་ལ་ཚིགས་སུ་བཅད་དེ་བཀའ་སྩལ་པ། </s>
    <s id="64:2">སྦྲུལ་དང་གནོད་སྦྱིན་རྒྱུ་བ་ཡི། །དུར་ཁྲོད་འཇིགས་པ་ཆེ་འདི་ན། །</s>
  </p>
  <p id="65">
    <s id="65:1">བྱིས་པ་ཇི་ལྟར་མི་འཇིགས་ཤིང་། །ཁྱོད་ད་གཅིག་པུ་འདི་ན་འདུག །</s>
  </p>
  <p id="66">
    <s id="66:1">དེ་ནས་ཁྱེའུ་དེས་སངས་རྒྱས་ཀྱི་མཐུ་དང་། རང་གི་སྔོན་གྱི་དགེ་བའི་རྩ་བས། བཅོམ་ལྡན་འདས་ལ་སླར་ཚིགས་སུ་བཅད་དེ་གསོལ་པ། </s>
    <s id="66:2" flag="alternateSource">བདག་མ་མཆིས་པའི་ཚོགས་རྣམས་ལ། །ཐུབ་པའི་དབང་ཕྱུག་སུ་ཞིག་འཇིགས། །</s>
  </p>
  <p id="67">
    <s id="67:1">ཐམས་ཅད་མཁྱེན་པ་སྨྲ་བའི་མཆོག །ཇི་<ref folio="F.277.a"/>ལྟར་འདིར་མཆིས་ལས་གང་ལགས། །</s>
    <s id="67:2">བདག་གཅིག་བདག་གིས་གང་མ་མཆིས། །</s>
  </p>
  <p id="68">
    <s id="68:1">བདག་ཀྱང་གང་གིའང་མ་ལགས་ཏེ། །</s>
  </p>
  <p id="69">
    <s id="69:1">བདག་ནི་སུའི་ལགས་དེ་མ་མཐོང་། །</s>
  </p>
  <p id="70">
    <s id="70:1">བདག་གི་སུ་ལགས་དེ་མ་མཐོང་། །</s>
  </p>
  <p id="71">
    <s id="71:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="71:2">སྔོན་ཅད་སྡིག་པ་བྱས་པའི་ལས། །དེ་ཡི་རྣམ་སྨིན་འདི་འདྲ་སྟེ། །</s>
  </p>
  <p id="72">
    <s id="72:1">ཁང་པ་སྟོང་པ་འདིར་བོར་ནས། །</s>
  </p>
  <p id="73">
    <s id="73:1">སྡུག་བསྔལ་ཚོར་བ་མྱོང་བ་ཡིན། །</s>
  </p>
  <p id="74">
    <s id="74:1">ཁྱེའུས་གསོལ་པ། </s>
    <s id="74:2">གཽ་ཏམ་ཁང་སྟོང་སྙམ་པ་ཡི། །འདུ་ཤེས་ད་དུང་མངའ་བ་བལྟ། །</s>
  </p>
  <p id="75">
    <s id="75:1">བྱང་ཆུབ་སྙིང་པོར་ཁྱོད་བཞུགས་ནས། །འདུ་ཤེས་ཡོངས་སུ་མ་མཁྱེན་ཏམ། །</s>
    <s id="75:2">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="75:3">ངས་ནི་འདུ་ཤེས་ཡོངས་ཤེས་ཏེ། །</s>
  </p>
  <p id="76">
    <s id="76:1">ང་ལ་འདུ་ཤེས་ཡོད་མ་ཡིན། །</s>
  </p>
  <p id="77">
    <s id="77:1">ཁྱོད་ཉིད་ལ་ནི་སྙིང་བརྩེ་བས། །ཁང་པ་སྟོང་པ་འདིར་འོངས་སོ། །</s>
  </p>
  <p id="78">
    <s id="78:1">ཁྱེའུས་གསོལ་པ། </s>
    <s id="78:2">སེམས་ཅན་དག་ནི་བར་འགའ་ཡང་། །གང་ཚེ་ཤིན་ཏུ་མི་དམིགས་པ། །</s>
    <s id="78:3">དེ་ཚེ་ཐུགས་རྗེ་གང་དུ་བྱུང་། །ཁྱོད་ནི་སུ་ལ་ཐུགས་བརྩེ་མཛད། །</s>
  </p>
  <p id="79">
    <s id="79:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="79:2">བདག་མེད་ཞི་བ་སྟོང་པ་ཉིད། །སེམས་ཅན་འདི་དག་མི་ཤེས་ཏེ། །</s>
  </p>
  <p id="80">
    <s id="80:1">དེ་དག་ཉིད་ལ་སྙིང་བརྩེའི་ཕྱིར། །བསོད་ནམས་སྤྱད་པ་སྤྱོད་པ་ཡིན། །</s>
  </p>
  <p id="81">
    <s id="81:1">ཁྱེའུས་གསོལ་པ། </s>
    <s id="81:2">སྟོང་པ་ཞི་བར་ཐུགས་ཆུད་ནས། །</s>
  </p>
  <p id="82">
    <s id="82:1">ཞི་བ་སྟོང་པ་ཉིད་མཁྱེན་ཀྱང་། །དེ་བཞིན་གཤེགས་པ་ད་དུང་དུ། །ཕྱིན་ཅི་ལོག་ཀྱང་མ་སྤངས་སམ། །</s>
    <s id="82:2">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="82:3">ཞི་བ་སྟོང་པ་ཉིད་རྟོགས་ནས། །</s>
  </p>
  <p id="83">
    <s id="83:1">སེམས་ཅན་ཡོངས་སུ་སྨིན་བྱའི་ཕྱིར། །འདྲེན་པ་ཆོས་སྟོན་མཛད་པ་འདི། །</s>
    <s id="83:2">སངས་རྒྱས་རྣམས་ཀྱི་ཐུགས་རྗེ་ཡིན། །</s>
  </p>
  <p id="84">
    <s id="84:1">ཁྱེའུས་གསོལ་པ། </s>
    <s id="84:2">དེ་བཞིན་གཤེགས་པ་ད་དུང་དུ། །ཁྱོད་ཀྱིས་ཕྱིན་ཅི་ལོག་མ་སྤངས། །</s>
  </p>
  <p id="85">
    <s id="85:1">སེམས་ཅན་འདུ་ཤེས་མ་མཆིས་ན། །ཐུགས་རྗེ་གང་དུ་སྐྱེ་བར་འགྱུར། །</s>
  </p>
  <p id="86">
    <s id="86:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="86:2">བྱང་ཆུབ་སེམས་ནི་རབ་བཟུང་ནས། །ཡོད་མིན་སེམས་ཅན་རྣམས་ལ་ཡང་། །</s>
    <s id="86:3">མི་མཆོག་རྣམས་ནི་གོ་གྱོན་པ། །རང་བྱུང་རྣམས་ཀྱིས་བྱིན་རླབས་སོ། །</s>
  </p>
  <p id="87">
    <s id="87:1">ཁྱེའུས་གསོལ་པ། </s>
    <s id="87:2">དངོས་པོ་གང་ནའང་མི་དམིགས་པས། །གོ་ཆ་ཐམས་ཅད་བརྫུན་པ་ལགས། །<ref folio="F.277.b"/></s>
    <s id="87:3">དངོས་པོ་མ་མཆིས་ཆོས་རྣམས་ལ། །གོ་ཆ་དམིགས་པ་མ་མཆིས་སོ། །</s>
  </p>
  <p id="88">
    <s id="88:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="88:2">ཆོས་རྣམས་དངོས་པོ་ཡོད་མིན་ཡང་། །སྲོག་ཆགས་རྣམས་ལ་ཆོས་སྟོན་འདི། །</s>
    <s id="88:3">འཇིག་རྟེན་མགོན་པོ་སྐྱོབ་རྣམས་ཀྱི། །ཐུགས་རྗེས་རྣམ་པར་རོལ་པ་ཡིན། །</s>
  </p>
  <p id="89">
    <s id="89:1">ཁྱེའུས་གསོལ་པ། </s>
    <s id="89:2">ཆོས་ནི་ཡི་གེ་མ་མཆིས་ན། །</s>
  </p>
  <p id="90">
    <s id="90:1">བཤད་པ་གུད་ན་ག་ལ་མཆིས། །</s>
  </p>
  <p id="91">
    <s id="91:1">འཇིག་རྟེན་རྣམས་ལ་སླུ་མཛད་དམ། །</s>
    <s id="91:2">ཆོས་མ་ལགས་པ་ཆོས་བཤད་དམ། །</s>
    <s id="91:3">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="91:4">ང་ནི་འཇིག་རྟེན་སླུ་མ་ཡིན། །</s>
  </p>
  <p id="92">
    <s id="92:1">ཆོས་མ་ཡིན་པའང་ང་མི་སྨྲ། །</s>
    <s id="92:2">ཕྱིན་ཅི་ལོག་གྱུར་སེམས་ཅན་གྱི། །ཉོན་མོངས་སེལ་བར་ང་བྱེད་དོ། །</s>
  </p>
  <p id="93">
    <s id="93:1">ཁྱེའུས་གསོལ་པ། </s>
    <s id="93:2">ཉོན་མོངས་རྩ་བ་མ་མཆིས་ཏེ། །</s>
  </p>
  <p id="94">
    <s id="94:1">ནང་ངམ་ཕྱི་རོལ་རྣམས་ན་ཡང་། །དེ་དག་རྣམས་ཀྱི་གནས་མ་མཆིས། །</s>
  </p>
  <p id="95">
    <s id="95:1">ཉོན་མོངས་ཇི་ལྟར་རྣམ་པར་སྦྱང་། །</s>
  </p>
  <p id="96">
    <s id="96:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="96:2">ཕྱིན་ཅི་ལོག་ལས་བྱུང་བ་རྣམས། །ཡོངས་སུ་བརྟགས་ལས་སྐྱེས་པ་སྟེ། །</s>
  </p>
  <p id="97">
    <s id="97:1">རྟོག་པ་ཐམས་ཅད་སྤང་བའི་ཕྱིར། །སྲོག་ཆགས་རྣམས་ལ་ཆོས་སྟོན་ཏོ། །</s>
  </p>
  <p id="98">
    <s id="98:1">ཁྱེའུས་གསོལ་པ། </s>
    <s id="98:2">རྣམ་བརྟག་མང་པོ་ཅི་འཚལ་ཏེ། །</s>
  </p>
  <p id="99">
    <s id="99:1">སེམས་ནི་རང་བཞིན་འོད་གསལ་ཞིང་། །</s>
    <s id="99:2">དེ་ལ་ཉོན་མོངས་མི་འབྱུང་སྟེ། །</s>
  </p>
  <p id="100">
    <s id="100:1">ནམས་ཀྱང་ཉོན་མོངས་དེ་མི་འགྱུར། །</s>
  </p>
  <p id="101">
    <s id="101:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="101:2">ཇི་སྐད་སྨྲས་པ་དེ་བཞིན་ཏེ། །</s>
  </p>
  <p id="102">
    <s id="102:1">སེམས་ནི་རྟག་ཏུ་འོད་གསལ་ཀྱང་། །བློ་བུར་ཉེ་བའི་ཉོན་མོངས་ཀྱིས། །</s>
    <s id="102:2">སོ་སོའི་སྐྱེ་བོ་ཉོན་མོངས་འགྱུར། །</s>
  </p>
  <p id="103">
    <s id="103:1">ཁྱེའུས་གསོལ་པ། </s>
    <s id="103:2">ཉོན་མོངས་དམིགས་སུ་མ་མཆིས་ཏེ། །</s>
  </p>
  <p id="104">
    <s id="104:1">དེ་དག་ཕྱོགས་ན་མི་གནས་ན། །</s>
  </p>
  <p id="105">
    <s id="105:1">བློ་བུར་དུ་ནི་ཇི་ལྟར་འགྱུར། །</s>
  </p>
  <p id="106">
    <s id="106:1">དེ་ཞུས་བདག་ལ་བཤད་དུ་གསོལ། །</s>
  </p>
  <p id="107">
    <s id="107:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="107:2">དཔེར་ན་སྤྲིན་རྣམས་བར་སྣང་ལ། །སྣང་ཡང་དེ་དག་དེ་བཞིན་མིན། །</s>
  </p>
  <p id="108">
    <s id="108:1">ཉོན་མོངས་འབྱུང་བའང་དེ་འདྲ་སྟེ། །</s>
  </p>
  <p id="109">
    <s id="109:1">སྣང་ཡང་དེ་དག་དེ་བཞིན་མིན། །</s>
  </p>
  <p id="110">
    <s id="110:1">ཁྱེའུས་གསོལ་པ། </s>
    <s id="110:2">མ་ནོར་དེ་བཞིན་གང་ལགས་པ། །ཆོས་གནས་ཉིད་དེ་ཆོས་ཉིད་དོ། །</s>
  </p>
  <p id="111">
    <s id="111:1">མ་ནོར་དེ་བཞིན་ཉིད་ཆོས་ལ། །ནོར་བའི་དེ་བཞིན་ཉིད་མི་དམིགས། །</s>
  </p>
  <p id="112">
    <s id="112:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="112:2">བྱིས་པ་འདུ་ཤེས་ལྡན་རྣམས་ཀྱིས། །ལོག་པར་རྣམ་པར་<ref folio="F.278.a"/>གང་བརྟགས་པ། །</s>
    <s id="112:3">བློ་དེ་རྟོགས་པར་བྱ་བའི་ཕྱིར། །དེ་བཞིན་གཤེགས་རྣམས་འབྱུང་བ་ཡིན། །</s>
  </p>
  <p id="113">
    <s id="113:1">ཁྱེའུས་གསོལ་པ། </s>
    <s id="113:2">སྐྱེ་མ་མཆིས་པས་རབ་ཕྱེ་བ། །རྫོགས་པའི་སངས་རྒྱས་གང་ཞིག་བྱུང་། །</s>
  </p>
  <p id="114">
    <s id="114:1">སྐྱེ་བ་མ་མཆིས་ཆོས་རྣམས་ལ། །སངས་རྒྱས་འབྱུང་བ་འཐད་མ་ལགས། །</s>
    <s id="114:2">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="114:3">སྐྱེ་བ་མེད་པར་སྐྱེ་བ་ནི། །སངས་རྒྱས་འབྱུང་བ་རབ་ཏུ་བསྟན། །</s>
  </p>
  <p id="115">
    <s id="115:1">ཀུན་རྫོབ་ཐ་སྙད་བཏགས་པ་སྟེ། །དམ་པའི་དོན་དུ་ཡོད་མ་ཡིན། །</s>
  </p>
  <p id="116">
    <s id="116:1">ཁྱེའུས་གསོལ་པ། </s>
    <s id="116:2">ད་དུང་ཁྱོད་ལ་དོན་དམ་དང་། །ཀུན་རྫོབ་འདུ་ཤེས་གཉིས་མངའ་སྟེ། །</s>
  </p>
  <p id="117">
    <s id="117:1">ཐེག་པ་གཅིག་ལམ་འགལ་འགྱུར་བ། །གཽ་ཏམ་ཁྱོད་ཀྱིས་བཀའ་སྩལ་ཏོ། །</s>
  </p>
  <p id="118">
    <s id="118:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="118:2">ང་ནི་ལམ་དང་འགལ་མི་བྱེད། །</s>
  </p>
  <p id="119">
    <s id="119:1">འགལ་བ་མེད་པར་ང་གནས་ཏེ། །</s>
  </p>
  <p id="120">
    <s id="120:1">མི་འཐུན་སེམས་ཅན་སྡུམས་ཀྱང་བྱེད། །</s>
  </p>
  <p id="121">
    <s id="121:1">ཁྱེའུ་ཁྱོད་དེ་ལྟར་ཤེས་པར་གྱིས། །</s>
    <s id="121:2">ཁྱེའུས་གསོལ་པ། </s>
    <s id="121:3">སེམས་ཅན་དེ་ནི་མི་དམིགས་ན། །</s>
  </p>
  <p id="122">
    <s id="122:1">གཽ་ཏ་མ་ཁྱོད་ཅི་སྡུམས་མཛད། །</s>
  </p>
  <p id="123">
    <s id="123:1">ཆོས་རྣམས་སྔོན་གྱི་མཐའ་ལ་གཟིགས། །གང་གི་ཀུན་ནས་ཉོན་མོངས་སྐྱེ། །</s>
  </p>
  <p id="124">
    <s id="124:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="124:2">སྔོན་གྱི་མཐའ་དང་ཕྱི་མཐའ་དང་། །དེ་བཞིན་ད་ལྟར་བྱུང་བ་དང་། །</s>
    <s id="124:3">བྱང་ཆུབ་དམ་པ་རྟོགས་གྱུར་ནས། །སྲོག་ཆགས་རྣམས་ལ་ཆོས་སྟོན་ཏོ། །</s>
  </p>
  <p id="125">
    <s id="125:1">ཁྱེའུས་གསོལ་པ། </s>
    <s id="125:2">རྫོགས་སངས་རྒྱས་ཞེས་སྒྲོགས་མཛད་ཅིང་། །ཉིད་ཀྱི་མཁྱེན་པ་སྒྲོགས་མཛད་དེ། །</s>
  </p>
  <p id="126">
    <s id="126:1">འདི་ལྟར་བདག་ཏུ་སྒྲོ་འདོགས་པས། །ཁྱོད་ནི་ལྷག་པའི་ང་རྒྱལ་ཆེ། །</s>
  </p>
  <p id="127">
    <s id="127:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="127:2">ང་ནི་བདག་ལ་མི་སྟོད་དེ། །དེ་བཞིན་གཞན་ལ་བརྙས་མི་བྱེད། །</s>
  </p>
  <p id="128">
    <s id="128:1">དེ་བཞིན་ཉིད་ནི་རབ་ཏུ་སྟོན། །དེས་ན་དེ་བཞིན་གཤེགས་ཞེས་བྱ། །</s>
  </p>
  <p id="129">
    <s id="129:1">ཁྱེའུས་གསོལ་པ། </s>
    <s id="129:2">བརྗོད་དུ་མ་མཆིས་དེ་བཞིན་ཉིད། །དེ་ན་དེ་ཉིད་མ་མཆིས་ན། །</s>
  </p>
  <p id="130">
    <s id="130:1">སྒྲ་སྐད་མ་མཆིས་སྒྲ་བཤད་པ། །མཁྱེན་བཞིན་ལོག་པར་བཀའ་མ་སྩལ། །</s>
  </p>
  <p id="131">
    <s id="131:1">བཅོམ་ལྡན་འདས་ཀྱིས་བཀའ་སྩལ་པ། །</s>
    <s id="131:2">ཆོས་དེ་ཐམས་ཅད་ལོག་པ་སྟེ། །</s>
  </p>
  <p id="132">
    <s id="132:1">དེ་བཞིན་ཉིད་ལས་བྱུང་བ་ཡིན། །</s>
  </p>
  <p id="133">
    <s id="133:1">དེ་བཞིན་ཉིད་ནི་རྟོགས་པས་ན། །</s>
  </p>
  <p id="134">
    <s id="134:1">ང་ལ་སྐྱོན་མེད་ཡོན་ཏན་མེད། །</s>
  </p>
  <p id="135">
    <s id="135:1">ཁྱེའུས་གསོལ་པ། <ref folio="F.278.b"/></s>
    <s id="135:2" flag="alternateSource">དེ་བཞིན་གཤེགས་པའི་མཐུ་ཡིན་ན། །བདག་གི་སྤོབས་པ་འདི་སྐྱེས་ཏེ། །</s>
  </p>
  <p id="136">
    <s id="136:1">འདི་འདྲའི་ལན་དག་གང་གསོལ་པ། །རྫོགས་སངས་རྒྱས་ལ་བཟོད་པར་གསོལ། །</s>
  </p>
  <p id="137">
    <s id="137:1">དེ་ནས་བཅོམ་ལྡན་འདས་ཀྱིས་ཕྱག་གཡས་པ་གསེར་གྱི་ཁ་དོག་ཅན་ཆོས་གོས་ཀྱི་ནང་ནས་ཕྱུང་སྟེ། </s>
  </p>
  <p id="138">
    <s id="138:1">ཁྱེའུ་དེའི་ལོགས་སུ་བརྐྱང་བ་དང་། དེ་ནས་ཁྱེའུ་དེས་བཅོམ་ལྡན་འདས་ཀྱི་ཕྱག་གི་སོར་མོ་ལ་བཟུང་སྟེ་ལངས་སོ། །</s>
  </p>
  <p id="139">
    <s id="139:1">དེ་ནས་བཅོམ་ལྡན་འདས་ཀྱིས་ཁྱེའུ་དེ་ཁང་སྟོང་ནས་བསྣམས་ཏེ། སྲང་དུ་བཞག་པ་དང་། </s>
    <s id="139:2">དེ་ན་སྐྱེ་བོ་ཕལ་པོ་ཆེ་དག་འདི་ལྟར་ཁྱེའུ་འདི་འདི་ཁོ་ན་ལྟར་ཉོན་མོངས་པར་གྱུར་ཀྱང་། </s>
    <s id="139:3">བདག་ཉིད་ཆེན་པོའི་ཆོས་འདི་ལྟ་བུའི་ལན་འདེབས་པ་ནི་སངས་རྒྱས་བཅོམ་ལྡན་འདས་རྣམས་ངོ་མཚར་ཏོ་སྙམ་ནསངོ་མཚར་དུ་གྱུར་ཏེ། </s>
  </p>
  <p id="140">
    <s id="140:1">བཅོམ་ལྡན་འདས་ལ་རབ་ཏུ་ཕྱག་འཚལ་ལོ། །</s>
  </p>
  <p id="141">
    <s id="141:1">དེ་ནས་བཅོམ་ལྡན་འདས་ཀྱིས་ཁྱེའུ་དེ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="142">
    <s id="142:1">ཁྱེའུ་ཁྱོད་ཀྱི་ལས་ཀྱི་སྒྲིབ་པ་ཟད་ཀྱིས། </s>
    <s id="142:2">སྔོན་གྱི་དགེ་བའི་རྩ་བ་དྲན་པར་གྱིས་ལ་སྐྱེ་བོའི་ཚོགས་ཆེན་པོ་ལ་ཡང་ཤེས་པར་གྱིས་ཏེ། </s>
  </p>
  <p id="143">
    <s id="143:1">རྫུ་འཕྲུལ་གྱི་ཆོ་འཕྲུལ་ཆེན་པོ་སྟོན་ཅིག །</s>
  </p>
  <p id="144">
    <s id="144:1">དེ་ནས་ཁྱེའུ་དེ་ས་ལས་མི་བདུན་སྲིད་ཙམ་དུ་འཕགས་ནས་ལུས་ལས་འོད་ཕྱུང་སྟེ། </s>
  </p>
  <p id="145">
    <s id="145:1">འོད་དེས་མཉན་ཡོད་ཐམས་ཅད་དང་། འཛམ་བུའི་གླིང་ཐམས་ཅད་སྣང་བ་ཆེན་པོ་རྒྱས་པར་གྱུར་ཏོ། །</s>
  </p>
  <p id="146">
    <s id="146:1">འོད་དེས་བརྒྱ་བྱིན་དང་། ཚངས་པ་དང་། འཇིག་རྟེན་སྐྱོང་བ་དང་། དེ་མ་ཡིན་པ་ལྷ་བརྒྱ་སྟོང་མང་པོ་གཞན་དག་ལ་ཡང་ཡང་དག་པར་བསྐུལ་བར་གྱུར་ནས། </s>
  </p>
  <p id="147">
    <s id="147:1">སྐད་ཅིག་ཐང་ཅིག་ཡུད་ཙམ་དེ་ལ་བཅོམ་ལྡན་འདས་ག་ལ་བ་དེར་སོང་སྟེ། </s>
  </p>
  <p id="148">
    <s id="148:1">ལྷགས་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="149">
    <s id="149:1">ལྷའི་མེ་ཏོག་དག་གིས་བཅོམ་ལྡན་འདས་ལ་གཏོར་ནས། </s>
  </p>
  <p id="150">
    <s id="150:1">བཅོམ་ལྡན་འདས་ཀྱེ་མ་བྱང་ཆུབ་སེམས་དཔའ་འདི་ནི་སྣང་བ་བསམ་གྱིས་མི་ཁྱབ་པ་སྟེ། </s>
  </p>
  <p id="151">
    <s id="151:1">འདི་ལྟར་སངས་རྒྱས་ཀྱི་ཞིང་འདི་འོད་ཀྱིས་སྣང་བར་བགྱིས་ནས། </s>
  </p>
  <p id="152">
    <s id="152:1">སེམས་ཅན་དཔག་ཏུ་མ་མཆིས་པ་དག་གི་དོན་བགྱིས་སོ། །ཞེས་ཆེད་དུ་རྗོད་པ་དེ་སྐད་ཆེད་དུ་བརྗོད་དེ། </s>
  </p>
  <p id="153">
    <s id="153:1">དེ་ལྟར་ཁྱེའུ་དེའི་མིང་སྣང་བ་བསམ་གྱིས་མི་ཁྱབ་པ། སྣང་བ་བསམ་གྱིས་མི་ཁྱབ་པ་ཞེས་བྱ་བར་བཏགས་སོ། །</s>
  </p>
  <p id="154">
    <s id="154:1">བཅོམ་ལྡན་འདས་ཀྱིས་ཀྱང་ཁྱེའུ་འདི་སྣང་བ་<ref folio="F.279.a"/>བསམ་གྱིས་མི་ཁྱབ་པ་ཞེས་བྱ་བར་གྱུར་ཅིག་ཅེས། ཁྱེའུ་དེའི་མིང་ལ་རྗེས་སུ་ཡི་རང་བ་མཛད་དོ། །</s>
  </p>
  <p id="155">
    <s id="155:1">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པ་བར་སྣང་དེ་ལས་བབས་ཏེ། </s>
  </p>
  <p id="156">
    <s id="156:1">ས་ལ་འདུག་པ་དང་། དེ་སངས་རྒྱས་ཀྱི་མཐུ་དང་། རང་གི་སྔོན་གྱི་དགེ་བའི་རྩ་བས་འདི་ལྟ་སྟེ་དཔེར་ན། </s>
  </p>
  <p id="157">
    <s id="157:1">གྲོགས་པོ་ལོ་བརྒྱད་ལོན་པའི་ལུས་གཟུགས་ཡོངས་སུ་གྲུབ་པར་གྱུར་པ་དེ་འདྲ་བར་འདུག་གོ། །</s>
  </p>
  <p id="158">
    <s id="158:1">དེ་ནས་ལྷའི་དབང་པོ་བརྒྱ་བྱིན་གྱིས་ཁྱེའུ་དེ་ལ་ལྷའི་རས་བཅོས་བུ་ཟུང་ཅིག་བྱིན་ཏེ། </s>
  </p>
  <p id="159">
    <s id="159:1">ཀྱེ་ཁྱེའུ་ང་ལ་སྙིང་བརྩེ་བའི་ཕྱིར་རས་བཅོས་བུའི་ཟུང་འདི་གྱོན་ལ་གཅེར་བུར་མ་འདུག་ཤིག །</s>
    <s id="159:2">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པས་ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ། །</s>
  </p>
  <p id="160">
    <s id="160:1">ཀཽ་ཤི་ཀ་བྱང་ཆུབ་སེམས་དཔའ་རྣམས་ནི་གོས་ཀྱི་རྒྱན་བགོས་པས་མཛེས་པ་མ་ཡིན་གྱི། བྱང་ཆུབ་སེམས་དཔའ་རྣམས་ནི་ཆོས་ཀྱི་རྒྱན་ཐོགས་ན་མཛེས་སོ། །</s>
  </p>
  <p id="161">
    <s id="161:1">ཀཽ་ཤི་ཀ་དེ་ལྟ་མོད་ཀྱི་འོན་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་གོས་ཀྱི་རྒྱན་གང་དག་ཡིན་པ་དེ་དག་ཉོན་ཅིག །</s>
  </p>
  <p id="162">
    <s id="162:1">བྱང་ཆུབ་ཀྱི་སེམས་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="163">
    <s id="163:1">བྱང་ཆུབ་ཀྱི་སྙིང་པོར་བརྒྱན་པར་འགྱུར་རོ། །</s>
  </p>
  <p id="164">
    <s id="164:1">ངོ་ཚ་ཤེས་པ་དང་ཁྲེལ་ཡོད་པའི་རྒྱན་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="165">
    <s id="165:1">སེམས་ཅན་ཐམས་ཅད་མངོན་དུ་འཛིན་པར་འགྱུར་རོ། །</s>
  </p>
  <p id="166">
    <s id="166:1">དམ་བཅས་པ་བརྟེན་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="167">
    <s id="167:1">ཤེས་རབ་ཡོངས་སུ་རྫོགས་པར་འགྱུར་རོ། །</s>
  </p>
  <p id="168">
    <s id="168:1">བསམ་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="169">
    <s id="169:1">སྒྱུ་དང་གཡོ་སེལ་བར་འགྱུར་རོ། །</s>
  </p>
  <p id="170">
    <s id="170:1">སྦྱོར་བ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="171">
    <s id="171:1">དགེ་བའི་ཆོས་ཐམས་ཅད་ཡོངས་སུ་རྫོགས་པར་འགྱུར་རོ། །</s>
  </p>
  <p id="172">
    <s id="172:1">ལྷག་པའི་བསམ་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="173">
    <s id="173:1">ཐམས་ཅད་ལས་ཁྱད་པར་དུ་འགྲོ་བར་འགྱུར་རོ། །</s>
  </p>
  <p id="174">
    <s id="174:1">ང་རྒྱལ་མེད་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="175">
    <s id="175:1">ཡེ་ཤེས་ཡོངས་སུ་རྫོགས་པར་འགྱུར་རོ། །</s>
  </p>
  <p id="176">
    <s id="176:1">ཆོས་དོན་དུ་གཉེར་བ་དང་། ཆོས་འདོད་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="177">
    <s id="177:1">ཤེས་རབ་ཡོངས་སུ་རྫོགས་པར་འགྱུར་རོ། །</s>
  </p>
  <p id="178">
    <s id="178:1">སློབ་དཔོན་གྱི་དཔེ་མཁྱུད་<ref folio="F.279.b"/>མེད་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="179">
    <s id="179:1">ཆགས་པ་མེད་པའི་ཡེ་ཤེས་ཡོངས་སུ་རྫོགས་པར་འགྱུར་རོ། །</s>
  </p>
  <p id="180">
    <s id="180:1">ནོར་ཐམས་ཅད་ཡོངས་སུ་གཏོང་བ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="181">
    <s id="181:1">མཚན་དང་དཔེ་བྱད་བཟང་པོ་ཡོངས་སུ་རྫོགས་པར་འགྱུར་རོ། །</s>
  </p>
  <p id="182">
    <s id="182:1">ཚུལ་ཁྲིམས་ཡོངས་སུ་དག་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="183">
    <s id="183:1">སྨོན་ལམ་ཡོངས་སུ་རྫོགས་པར་འགྱུར་རོ། །</s>
  </p>
  <p id="184">
    <s id="184:1">བཟོད་པ་དང་དེས་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="185">
    <s id="185:1">ཚངས་པའི་དབྱངས་ཀྱི་ང་རོ་དང་སྒྲ་སྐད་ལྟ་བུའི་ཚིག་ཏུ་འགྱུར་རོ། །</s>
  </p>
  <p id="186">
    <s id="186:1">དམ་བཅས་པ་བརྟན་ཞིང་སེམས་མི་ཞུམ་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="187">
    <s id="187:1">བྱ་བ་ཐམས་ཅད་ཡོངས་སུ་རྫོགས་པར་འགྱུར་རོ། །</s>
  </p>
  <p id="188">
    <s id="188:1">བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་ཐོབ་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="189">
    <s id="189:1">མངོན་པར་ཤེས་པ་ཆེན་པོའི་ཡེ་ཤེས་ཡོངས་སུ་རྫོགས་པར་འགྱུར་རོ། །</s>
  </p>
  <p id="190">
    <s id="190:1">ཚིག་རབ་ཏུ་དབྱེ་བ་ཤེས་པའི་ཤེས་རབ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="191">
    <s id="191:1">བག་ལ་ཉལ་བ་དང་ལྟ་བར་སྨྲ་བ་དང་། ཀུན་ནས་ལྡང་བ་ཐམས་ཅད་རྣམ་པར་སེལ་བར་འགྱུར་རོ། །</s>
  </p>
  <p id="192">
    <s id="192:1">སྙིང་རྗེ་ཆེན་པོ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="193">
    <s id="193:1">འཁོར་བ་ན་ཡོངས་སུ་མི་སྐྱོ་བར་འགྱུར་རོ། །</s>
  </p>
  <p id="194">
    <s id="194:1">སེམས་ཅན་ཐམས་ཅད་ལ་ཞེ་འགྲས་པ་མེད་པའི་སེམས་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="195">
    <s id="195:1">བདག་དང་གཞན་གྱི་དོན་ལ་སྐྱོ་བ་མེད་པར་འགྱུར་རོ། །</s>
  </p>
  <p id="196">
    <s id="196:1">ཟང་ཟིང་མེད་པར་ཆོས་སྟོན་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="197">
    <s id="197:1">ཤེས་རབ་ཀྱིས་བདག་དང་གཞན་སྒྲོལ་བར་འགྱུར་རོ། །</s>
  </p>
  <p id="198">
    <s id="198:1">ཆོས་སྒྲུབ་པ་ནི་བྱང་ཆུབ་སེམས་དཔའ་རྣམས་ཀྱི་གོས་ཀྱི་རྒྱན་ཏེ། </s>
  </p>
  <p id="199">
    <s id="199:1">ཉོན་མོངས་པ་ཐམས་ཅད་སྤོང་བར་འགྱུར་རོ། །</s>
  </p>
  <p id="200">
    <s id="200:1">ཀཽ་ཤི་ཀ་རྣམ་གྲངས་འདིས་འདི་ལྟར་བྱང་ཆུབ་སེམས་དཔའ་གང་ཆོས་ཀྱི་རྒྱན་འདི་ལྟ་བུ་དག་དང་ལྡན་པ་དེ་ནམ་ཡང་གཅེར་བུ་མ་ཡིན་པར་རིག་པར་བྱའོ། །</s>
  </p>
  <p id="201">
    <s id="201:1">དེ་ནས་ལྷའི་དབང་པོ་བརྒྱ་བྱིན་གྱིས་ཁྱེའུ་དེ་ལ་ཤིན་ཏུ་དགའ་བ་དང་དད་པ་སྐྱེས་ནས། </s>
  </p>
  <p id="202">
    <s id="202:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="203">
    <s id="203:1">བདག་ལ་ཐུགས་བརྩེ་བའི་སླད་དུ་བཅོམ་ལྡན་འདས་ཀྱིས་རས་བཅོས་བུའི་ཟུང་འདི་ལེན་དུ་སྩལ་བར་གསོལ། །</s>
  </p>
  <p id="204">
    <s id="204:1">དེ་ནས་བཅོམ་ལྡན་<ref folio="F.280.a"/>འདས་ཀྱིས་ཁྱེའུ་སྣང་བ་བསམ་གྱིས་མི་ཁྱབ་པ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="205">
    <s id="205:1">ཁྱེའུ་རས་བཅོས་བུའི་ཟུང་འདི་ལོང་ལ་གྱོན་ཅིག །</s>
  </p>
  <p id="206">
    <s id="206:1">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པ་བཅོམ་ལྡན་འདས་ག་ལ་བ་དེར་དོང་སྟེ། </s>
  </p>
  <p id="207">
    <s id="207:1">པུས་མོ་གཡས་པའི་ལྷ་ང་ས་ལ་བཙུགས་ནས། </s>
  </p>
  <p id="208">
    <s id="208:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། </s>
  </p>
  <p id="209">
    <s id="209:1">བཅོམ་ལྡན་འདས་ཀྱི་སྤྱན་སྔར་རས་བཅོས་བུའི་ཟུང་བླངས་ནས་བགོས་སོ། །</s>
  </p>
  <p id="210">
    <s id="210:1">དེ་ནས་བཅོམ་ལྡན་འདས་གྲོང་ཁྱེར་ཆེན་པོ་མཉན་ཡོད་དུ་བསོད་སྙོམས་ལ་གཤེགས་སོ། །</s>
  </p>
  <p id="211">
    <s id="211:1">དེ་ན་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་དང་། ཚོང་དཔོན་དང་། བྲམ་ཟེ་དང་། ཁྱིམ་བདག་དང་། རྒྱལ་པོ་དང་། བློན་པོ་ཆེན་པོ་དག་ངོ་མཚར་དུ་གྱུར་ཏེ</s>
  </p>
  <p id="212">
    <s id="212:1">ཁྱེའུ་སྣང་བ་བསམ་གྱིས་མི་ཁྱབ་པ་ལ་བལྟ་བ་དང་། བཅོམ་ལྡན་འདས་ལ་ཡང་བལྟ་བ་དང་། ཕྱག་བྱ་བ་དང་། མཆོད་པའི་ཕྱིར་འདུས་པར་གྱུར་ཏོ། །</s>
  </p>
  <p id="213">
    <s id="213:1">དེ་ནས་བཅོམ་ལྡན་འདས་མཐར་གྱིས་བསོད་སྙོམས་བཞེས་ཏེ། </s>
  </p>
  <p id="214">
    <s id="214:1">ཁྱེའུ་སྣང་བ་བསམ་གྱིས་མི་ཁྱབ་པའི་མའི་ཁྱིམ་ག་ལ་བ་དེར་གཤེགས་སོ། །</s>
  </p>
  <p id="215">
    <s id="215:1">གཤེགས་ནས་ཀྱང་ཅང་མི་གསུང་བར་ཕྱོགས་གཅིག་ཏུ་བཞུགས་སོ། །</s>
  </p>
  <p id="216">
    <s id="216:1">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པའི་མ་ངོ་ཚ་ནས། བཅོམ་ལྡན་འདས་ལ་བལྟ་བའི་ཕྱིར་སྒོར་མ་བྱུང་ངོ་། །</s>
  </p>
  <p id="217">
    <s id="217:1">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པ་རང་གི་ཁྱིམ་དུ་སོང་ནས། མ་ལ་ཚིགས་སུ་བཅད་དེ་སྨྲས་པ། </s>
    <s id="217:2">བདག་གི་སྔོན་གྱི་ནོངས་པ་ཡིས། །ཁྱོད་ཀྱི་མངལ་དུ་བདག་མཆིས་ཏེ། །</s>
  </p>
  <p id="218">
    <s id="218:1">ཡུམ་གྱིས་ནོངས་པ་མ་ལགས་ཀྱིས། །འོ་ལྟར་གནོད་པར་མ་མཛད་ཅིག །</s>
  </p>
  <p id="219">
    <s id="219:1">ཐུགས་བརྩེ་ལྡན་ཏེ་བསྐྱེད་པས་ན། །</s>
  </p>
  <p id="220">
    <s id="220:1">བདག་གི་སྦྱིན་གནས་ཁྱོད་ལགས་སོ། །</s>
    <s id="220:2">ཞལ་ཚ་མ་མཛད་མ་འཛེམ་པར། །དེ་བཞིན་གཤེགས་པའི་དྲུང་དུ་བཞུད། །</s>
    <s id="220:3">དེ་ལྟར་ཁྱོད་མངལ་བདག་མཆིས་པ། །ཁྱོད་ཀྱིས་བརྙེས་པ་ལེགས་པར་བརྙེས། །</s>
    <s id="220:4">ལུས་ཀྱི་དགེ་བའི་ལས་རྣམས་ཀྱང་། །རྣམ་པར་འདྲེན་ལ་ཞུ་བ་མཛོད། །</s>
  </p>
  <p id="221">
    <s id="221:1">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པས། ལྷའི་དབང་པོ་བརྒྱ་བྱིན་ལ་འདི་སྐད་ཅེས་སྨྲས་སོ། །</s>
  </p>
  <p id="222">
    <s id="222:1">ཀཽ་ཤི་ཀ་ལྷའི་མེ་ཏོག་མན་དཱ་ར་བ་དག་དང་། ལྷའི་སྤོས་དག་དང་། ལྷའི་གོས་དག་བདག་ལ་སྩོལ་ཅིག །</s>
  </p>
  <p id="223">
    <s id="223:1">དེ་དག་བདག་གི་སྐྱེད་པའི་མ་འདི་ལ་སྩལ་ཏོ། །</s>
  </p>
  <p id="224">
    <s id="224:1"><ref folio="F.280.b"/>འདིས་དེ་དག་གིས་བཅོམ་ལྡན་འདས་ལ་མཆོད་པ་བགྱིས་ནས། </s>
  </p>
  <p id="225">
    <s id="225:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེད་པར་འགྱུར་རོ། །</s>
  </p>
  <p id="226">
    <s id="226:1">དེ་ནས་ལྷའི་དབང་པོ་བརྒྱ་བྱིན་གྱིས། ཁྱེའུ་དེ་ལ་ལྷའི་མེ་ཏོག་མན་དཱ་ར་བ་དག་དང་། ལྷའི་སྤོས་དག་དང་། ལྷའི་གོས་དག་བྱིན་ནོ། །</s>
  </p>
  <p id="227">
    <s id="227:1">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པས་མ་ལ་ཚིགས་སུ་བཅད་དེ་སྨྲས་པ། </s>
    <s id="227:2">ཡུམ་ཅིག་ལྷ་ཡི་མེ་ཏོག་མན་དཱ་ར། །བལྟ་སྡུག་མཛེས་ཤིང་ཡིད་དུ་འོང་བ་དང་། །</s>
    <s id="227:3">སྤོས་དང་ན་བཟའ་འདི་དག་བླང་མཛོད་ལ། །མི་མཆོག་སངས་རྒྱས་དེ་ལ་དབུལ་བ་མཛོད། །</s>
  </p>
  <p id="228">
    <s id="228:1">འཇིག་རྟེན་དག་ན་ཕ་མ་ཟས་སྐོམ་དང་། །ནོར་དང་གོས་ཀྱིས་མཆོད་པ་མཆོད་མ་ལགས། །</s>
    <s id="228:2">གཞན་དུ་གང་དག་ཆོས་ལ་སྦྱོར་བགྱིད་པ། །དེས་ན་དེ་དག་མཆོད་པ་བགྱིས་པར་འགྱུར། །</s>
  </p>
  <p id="229">
    <s id="229:1">རྐང་གཉིས་དམ་པ་དེ་ལ་མཆོད་མཛོད་ལ། །</s>
    <s id="229:2">བྱང་ཆུབ་མཆོག་ཏུ་སྨོན་ལམ་བརྟན་པར་མཛོད། །</s>
  </p>
  <p id="230">
    <s id="230:1">བདག་ནི་དུས་དུས་ཁྱོད་ཀྱི་དྲུང་མཆིས་ཏེ། །</s>
  </p>
  <p id="231">
    <s id="231:1">ཡུན་རིང་དུས་ནས་སྐུལ་བ་བགྱིད་པ་ལགས། །</s>
    <s id="231:2">གནོང་ཞིང་ཞུམ་པའི་སེམས་སུ་མ་མཛད་པར། །</s>
    <s id="231:3">རངས་པའི་སེམས་དང་དགའ་བ་ཐོབ་མཛོད་ལ། །</s>
    <s id="231:4">རང་བྱུང་རྒྱལ་བ་བཞུགས་པ་དེར་བཞུད་དེ། །</s>
  </p>
  <p id="232">
    <s id="232:1">སྐྱེས་བུ་མཆོག་གི་ཞབས་ལ་ཕྱག་མཛོད་ལ། །</s>
    <s id="232:2">མགོན་པོ་དེ་ལ་མེ་ཏོག་སྤོས་རྣམས་དང་། །</s>
    <s id="232:3">དེ་བཞིན་ན་བཟའ་རྣམས་ཀྱང་གཏོར་ནས་སུ། །རྒྱལ་བ་དེ་ལས་དགེ་བའི་རྩ་བསྐྱེད་དེ། །</s>
  </p>
  <p id="233">
    <s id="233:1">བྱང་ཆུབ་མཆོག་ཏུ་སེམས་ཀྱང་བསྐྱེད་པ་མཛོད། །</s>
  </p>
  <p id="234">
    <s id="234:1">བྱང་ཆུབ་མཆོག་ཏུ་སེམས་ནི་བརྟན་གྱུར་ནས། །</s>
  </p>
  <p id="235">
    <s id="235:1">གང་དག་དད་པས་རྒྱལ་ལ་གུས་བགྱིས་པ། །</s>
    <s id="235:2">དེ་དག་རྣམ་སྨིན་འཇིག་མགོན་བཀའ་སྩལ་ཅེས། །རང་བྱུང་རྒྱལ་བ་དེ་ལ་ཞུ་བ་མཛོད། །</s>
  </p>
  <p id="236">
    <s id="236:1">དེ་ནས་བུད་མེད་དེས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="237">
    <s id="237:1">བཅོམ་ལྡན་འདས་ལ་མཆོད་པ་བྱས་ནས། ཞུ་བ་ཇི་སྐད་བསྟན་པ་བཞིན་དུ་གུས་པ་དང་བཅས་པར་ཡོངས་སུ་ཞུས་སོ། །</s>
  </p>
  <p id="238">
    <s id="238:1">ཞུ་བ་ཞུས་པ་དང་། </s>
    <s id="238:2">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="238:3">དགེ་བའི་རྩ་བ་བསྒྲུབས་པ་འདིས། །ངན་འགྲོའམ་མི་ཁོམ་འགྲོ་མི་འགྱུར། །</s>
  </p>
  <p id="239">
    <s id="239:1">སངས་རྒྱས་བྱེ་མང་མཉེས་བྱས་ནས། །མི་ཡི་དམ་པ་སངས་རྒྱས་འགྱུར། །</s>
  </p>
  <p id="240">
    <s id="240:1"><ref folio="F.281.a"/>དེ་ནས་བཅོམ་ལྡན་འདས་ཀྱིས་གྲོང་ཁྱེར་ཆེན་པོ་མཉན་ཡོད་དུ་བསོད་སྙོམས་བཞེས་ནས། </s>
  </p>
  <p id="241">
    <s id="241:1">ཁྱེའུ་སྣང་བ་བསམ་གྱིས་མི་ཁྱབ་པ་དང་། སྐྱེ་བོ་ཕལ་པོ་ཆེ་གཞན་དག་དང་ཡང་ཐབས་ཅིག་ཏུ་གྲོང་ཁྱེར་ནས་བྱུང་སྟེ། </s>
  </p>
  <p id="242">
    <s id="242:1">རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ག་ལ་བ་དེར་གཤེགས་སོ། །</s>
  </p>
  <p id="243">
    <s id="243:1">དེ་ནས་བཅོམ་ལྡན་འདས་ཀྱིས་ཟས་ཀྱི་བྱ་བ་མཛད་དེ། </s>
  </p>
  <p id="244">
    <s id="244:1">ནང་དུ་ཡང་དག་འཇོག་ལས་བཞེངས་ནས་ཆོས་ཉན་དུ་གཞུག་པའི་ཕྱིར་བཞུགས་སོ། །</s>
  </p>
  <p id="245">
    <s id="245:1">དེ་ནས་ཡུལ་ཀོ་ས་ལའི་རྒྱལ་པོ་གསལ་རྒྱལ་དཔུང་གི་ཚོགས་ཡན་ལག་བཞི་པ་དང་ལྷན་ཅིག་ཏུ་རྒྱལ་བུ་རྒྱལ་བྱེད་ཀྱི་ཚལ་ག་ལ་བ་དང་། </s>
    <s id="245:2">བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས། </s>
    <s id="245:3">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="246">
    <s id="246:1">ཕྱོགས་གཅིག་ཏུ་འདུག་གོ། །</s>
  </p>
  <p id="247">
    <s id="247:1">ཕྱོགས་གཅིག་ཏུ་འདུག་ནས། </s>
  </p>
  <p id="248">
    <s id="248:1">ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="249">
    <s id="249:1">བཅོམ་ལྡན་འདས་གང་ངོ་མཚར་རྨད་དུ་བྱུང་བའི་ཆོས་རྣམ་པ་དེ་ལྟ་བུ་དག་དང་ལྡན་པའི་ཁྱེའུ་སྣང་བ་བསམ་གྱིས་མི་ཁྱབ་པ་དེ་ག་ལ་མཆིས། </s>
  </p>
  <p id="250">
    <s id="250:1">དེ་ནས་བཅོམ་ལྡན་འདས་ཀྱིས་ཁྱེའུ་སྣང་བ་བསམ་གྱིས་མི་ཁྱབ་པ་བསྟན་ནས་མཐོང་སྟེ། </s>
  </p>
  <p id="251">
    <s id="251:1">རྒྱལ་པོ་གསལ་རྒྱལ་གྱིས་ཁྱེའུ་དེའི་ལུས་གཟུགས་ཡོངས་སུ་གྲུབ་པ་ལྷ་ལས་འདས་པའི་མདོག་དང་། </s>
    <s id="251:2">མི་འཇིགས་པ་དང་། ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་ཀྱིས་བརྒྱན་པ་མཐོང་ནས་</s>
  </p>
  <p id="252">
    <s id="252:1">འདི་སྙམ་དུ་སེམས་ཏེ། </s>
  </p>
  <p id="253">
    <s id="253:1">སྔོན་ལས་བྱས་ཤིང་བསགས་པ་ཇི་ལྟ་བུ་ཞིག་གིས་འདི་ལྟར་འདིའི་ལུས་ཡོངས་སུ་དག་པར་གྱུར་སྙམ་མོ། །</s>
  </p>
  <p id="254">
    <s id="254:1">དེ་ནས་ཁྱེའུ་སྣང་བ་བསམ་གྱིས་མི་ཁྱབ་པས་སངས་རྒྱས་ཀྱི་མཐུ་དང་། རང་གི་སྔོན་གྱི་དགེ་བའི་རྩ་བས་རྒྱལ་པོ་གསལ་རྒྱལ་གྱི་སེམས་ཀྱི་ཡོངས་སུ་རྟོགས་པ་སེམས་ཀྱིས་ཤེས་ནས་</s>
  </p>
  <p id="255">
    <s id="255:1">ཚིགས་སུ་བཅད་དེ་སྨྲས་པ། </s>
    <s id="255:2">གང་དག་རྟག་ཏུ་བྱམས་སེམས་དག་སེམས་ལྡན། །</s>
  </p>
  <p id="256">
    <s id="256:1">གང་དག་མི་བརླང་མཉེན་ཞིང་དྲན་ལྡན་ལ། །</s>
    <s id="256:2">ལེགས་པར་བསྡམས་ཤིང་དྲང་ལ་ཚངས་སྤྱོད་པ། །</s>
    <s id="256:3">དེ་དག་ལུས་ནི་རྣམ་པར་དག་པར་འགྱུར། །</s>
  </p>
  <p id="257">
    <s id="257:1">གང་དག་སྡིག་པ་སྤོང་ཞིང་མི་སྤྱོད་ལ། །</s>
    <s id="257:2">རྟག་ཏུ་དགེ་བ་མི་ཆུང་རྣམ་སྤེལ་ཞིང་། །</s>
    <s id="257:3">གནོད་པར་སེམས་དང་ཁྲོ་བ་རྣམ་སྤོང་བ། །<ref folio="F.281.b"/>དེ་དག་ལུས་ནི་རྣམ་པར་དག་པར་འགྱུར། །</s>
  </p>
  <p id="258">
    <s id="258:1">གང་དག་སངས་རྒྱས་ཆོས་དང་ཚོགས་མཆོག་ལ། །གུས་དང་བཅས་པར་རྟག་ཏུ་མཆོད་བྱེད་ཅིང་། །</s>
    <s id="258:2">གཞན་ལ་རྡེག་འདོད་སྡིགས་མོ་མི་བྱེད་པ། །དེ་དག་ལུས་ནི་རྣམ་པར་དག་པར་འགྱུར། །</s>
  </p>
  <p id="259">
    <s id="259:1">གང་དག་གཞན་ལ་ཕྲག་དོག་སེར་སྣ་དང་། །དེ་བཞིན་ང་རྒྱལ་དག་ཀྱང་མི་བྱེད་ལ། །</s>
    <s id="259:2">གཞན་གྱི་ཉེས་པ་བྱུང་བ་མི་རྗོད་པ། །དེ་དག་ལུས་ནི་རྣམ་པར་དག་པར་འགྱུར། །</s>
  </p>
  <p id="260">
    <s id="260:1">གཞན་ལ་ཅོ་དྲི་བ་དང་སྨད་པ་དང་། །བཤུང་བ་དག་ནི་ནམ་ཡང་མི་བྱེད་ཅིང་། །</s>
    <s id="260:2">གཞན་ལ་འཁྲུལ་པའི་གླགས་ལྟ་མི་བྱེད་པ། །དེ་དག་ལུས་ནི་རྣམ་པར་དག་པར་འགྱུར། །</s>
  </p>
  <p id="261">
    <s id="261:1">དེ་ནས་བཅོམ་ལྡན་འདས་ལ་རྒྱལ་པོ་གསལ་རྒྱལ་གྱིས་འདི་སྐད་ཅེས་གསོལ་ཏོ། །</s>
  </p>
  <p id="262">
    <s id="262:1">བཅོམ་ལྡན་འདས་ཁྱེའུ་སྣང་བ་བསམ་གྱིས་མི་ཁྱབ་པ་འདི་ཆོས་ཆེན་པོ་དང་ལྡན་པ་ལགས་ན། </s>
  </p>
  <p id="263">
    <s id="263:1">བཅོམ་ལྡན་འདས་ལས་ཀྱི་སྒྲིབ་པ་གང་ཞིག་གིས། ཁྱེའུ་འདི་བུད་མེད་ཁྱིམ་ཐབ་མ་མཆིས་པའི་མངལ་དུ་སྐྱེས་ལ། དེར་ཡང་ཁང་སྟོང་དུ་བོར་བར་གྱུར། </s>
  </p>
  <p id="264">
    <s id="264:1">བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་སྔོན་བྱུང་བ་འདས་པའི་དུས་ན། </s>
  </p>
  <p id="265">
    <s id="265:1">འདི་ནས་བསྐལ་པ་དགུ་བཅུ་རྩ་གཅིག་འདས་པ། དེའི་ཚེ་དེའི་དུས་ན། </s>
  </p>
  <p id="266">
    <s id="266:1">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ། བླ་ན་མེད་པ་ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམ་པར་གཟིགས་ཞེས་བྱ་བ་འཇིག་རྟེན་དུ་བྱུང་ངོ་། །</s>
  </p>
  <p id="267">
    <s id="267:1">རྒྱལ་པོ་ཆེན་པོ་དེའི་ཚེ་དེའི་དུས་ན། </s>
  </p>
  <p id="268">
    <s id="268:1">བཅོམ་ལྡན་འདས་དེ་བཞིན་གཤེགས་པ་རྣམ་པར་གཟིགས་དེའི་གསུང་རབ་ལ་བྱང་ཆུབ་སེམས་དཔའ་གཉིས་ཤིག་བྱུང་སྟེ། ལྷ་བཟང་ཞེས་བྱ་བ་དང་། ས་ཞེས་བྱ་བའོ། །</s>
  </p>
  <p id="269">
    <s id="269:1">དེ་ལ་བྱང་ཆུབ་སེམས་དཔའ་ལྷ་བཟང་ཞེས་བྱ་བར་གྱུར་པ་གང་ཡིན་པ་དེ་ནི་ཕྱིར་མི་ལྡོག་པར་གྱུར་ཅིང་། །</s>
    <s id="269:2">དོན་དུ་ཉུང་བ། བྱ་བ་ཉུང་བ། དབེན་པ་ལ་དགའ་བ། བསམ་གཏན་དང་། མངོན་པར་ཤེས་པས་རྣམ་པར་བརྩེ་བར་གྱུར་ཏོ། །</s>
  </p>
  <p id="270">
    <s id="270:1">དེ་ལ་བྱང་ཆུབ་སེམས་དཔའ་ས་ཞེས་བྱ་བར་གྱུར་པ་གང་ཡིན་པ་དེ་ནི་ཆོས་རྒྱ་ཆེན་པོ་དང་ལྡན་པར་མ་གྱུར་ཏེ། </s>
  </p>
  <p id="271">
    <s id="271:1">ལྷ་བཟང་གི་<ref folio="F.282.a"/>གཡོག་བྱེད་དོ། །</s>
  </p>
  <p id="272">
    <s id="272:1">དེ་ཧ་ཅང་གྲོང་དང་། གྲོང་རྡལ་དང་། ཡུལ་འཁོར་དང་། ཕོ་བྲང་འཁོར་དག་ཏུ་འཇུག་སྟེ། </s>
  </p>
  <p id="273">
    <s id="273:1">ཞུགས་ནས་ཀྱང་བྱ་བ་མང་ཞིང་བྱེད་པ་མང་བར་གྱུར་ནས། </s>
  </p>
  <p id="274">
    <s id="274:1">བྱང་ཆུབ་སེམས་དཔའ་ལྷ་བཟང་དེས་དེ་ལ་ཁྱོད་ཅིའི་ཕྱིར་རྣལ་འབྱོར་དང་སྤོང་བ་ལ་བརྩོན་པར་མི་བྱེད་པར་ཧ་ཅང་བྱ་བ་མང་ཞིང་ཧ་ཅང་བྱེད་པ་མང་ཞེས་བསྒོ་ཞིང་བསྟན་ཏོ། །</s>
  </p>
  <p id="275">
    <s id="275:1">དེས་དེ་ལ་ཡང་དང་ཡང་བསྐུལ་བས་དེ་ཁྲོས་ཤིང་འཁྲུགས་ཏེ་ཡིད་མ་རངས་ནས། གནོད་སེམས་སུ་གྱུར་པ་དེས་ལུས་དང་སེམས་མ་རུང་བར་བྱས་ཏེ། </s>
  </p>
  <p id="276">
    <s id="276:1">ངན་དུ་བསམས་ནས་ཚིག་རྩུབ་པོ་སྨྲས་པ། </s>
    <s id="276:2">ནལ་གྱི་བུ། སྦྱར་མའི་བུ། སྐྱེས་པ་གཞན་ལས་གྲུབ་པ་ཁྱོད་ཀྱི་ཕ་མ་ཡང་མེད་ན། </s>
  </p>
  <p id="277">
    <s id="277:1">ཁྱོད་ལ་ཤེས་རབ་བམ། ཚུལ་ཁྲིམས་ལྟ་ག་ལ་ཡོད་ཅེས་དེས་ངན་དུ་བསམས་ཏེ། </s>
  </p>
  <p id="278">
    <s id="278:1">ཚིག་རྩུབ་པོ་སྨྲས་པ། མི་མཐོལ་མི་འཆགས་མི་འདོར་གྱི། </s>
    <s id="278:2">ཞེ་ལ་འཛིན་ཏེ། </s>
  </p>
  <p id="279">
    <s id="279:1">དེ་བྱང་ཆུབ་སེམས་དཔའ་ལྷ་བཟང་དེ་ལ་རྟག་ཏུ་ངན་སེམས་དང་ལྡན་ཞིང་བྱམས་པའི་སེམས་མེད་པར་གྱུར་ཏོ། །</s>
  </p>
  <p id="280">
    <s id="280:1">བྱང་ཆུབ་སེམས་དཔའ་ལྷ་བཟང་གིས་ཀྱང་དེ་སྣོད་མ་ཡིན་ནོ་སྙམ་ནས་བཀྱེད་པ་དང་། </s>
    <s id="280:2">དེ་དེ་བས་ཀྱང་བྱང་ཆུབ་སེམས་དཔའ་ལྷ་བཟང་ལ་ངན་དུ་སེམས་ཤིང་བསྔགས་པ་མ་ཡིན་པ་བརྗོད་དེ</s>
  </p>
  <p id="281">
    <s id="281:1">སྙན་པ་མ་ཡིན་པ་དང་། གྲགས་པ་མ་ཡིན་པ་དང་། ཚིགས་སུ་བཅད་པ་མ་ཡིན་པ་བརྗོད་དོ། །</s>
  </p>
  <p id="282">
    <s id="282:1">དེ་ལས་བསགས་ཤིང་ཚོགས་སུ་བྱས་པ་དེས་ལུས་ཞིག་སྟེ། </s>
  </p>
  <p id="283">
    <s id="283:1">ཤི་བའི་འོག་ཏུ་བུད་མེད་ཁྱིམ་ཐབ་མེད་པའི་མངལ་དུ་སྐྱེས་སོ། །</s>
  </p>
  <p id="284">
    <s id="284:1">བྱང་ཆུབ་ཀྱི་སེམས་བསྲུངས་པས་དེས་ན་སེམས་ཅན་དམྱལ་བར་ནི་མ་སྐྱེས་སོ། །</s>
  </p>
  <p id="285">
    <s id="285:1">དེ་བཙས་མ་ཐག་ཏུ་བུད་མེད་དེས་ལམ་སྲང་ཆེན་པོར་བོར་ཏེ། </s>
  </p>
  <p id="286">
    <s id="286:1">དེར་དེ་ཁྱི་དང་། སྤྱང་ཀི་དང་། ཅེ་སྤྱང་རྣམས་ཀྱིས་ཟོས་སོ། །</s>
  </p>
  <p id="287">
    <s id="287:1">རྒྱལ་པོ་ཆེན་པོ་ཚུལ་འདི་འདྲ་བར་འདི་བསྐལ་པ་དགུ་བཅུར་སྡུག་བསྔལ་འདི་ལྟ་བུ་དང་། </s>
    <s id="287:2">ཉམ་ཐག་པ་འདི་ལྟ་བུས་འཆི་བའི་དུས་བྱས་ཤིང་བཙས་པ་བཙས་པ་ན་ཡང་བོར་བར་གྱུར་ཏེ</s>
  </p>
  <p id="288">
    <s id="288:1">ཡང་སྐྱེ་བོ་ཕལ་པོ་ཆེ་འདི་སྐད་དུ་ནལ་གྱི་བུ་སྦྱར་མའི་བུ་འདི་ལ་ཁྱི་དང་སྤྱང་ཀི་དང་། ཅེ་སྤྱང་རྣམས་ཟའོ་ཞེས་འཛེར་ཏོ། །</s>
  </p>
  <p id="289">
    <s id="289:1">རྒྱལ་པོ་ཆེན་པོ་དེའི་ཚེ་དེའི་དུས་ན། བྱང་ཆུབ་སེམས་དཔའ་ས་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་ཁྱོད་སོམ་ཉིའམ། </s>
    <s id="289:2">ཡིད་གཉིས་ཟ་བར་གྱུར་ན་རྒྱལ་པོ་ཆེན་པོ་ཁྱོད་ཀྱིས་<ref folio="F.282.b"/>དེ་དེ་ལྟར་མི་བལྟའོ། །</s>
  </p>
  <p id="290">
    <s id="290:1">དེ་ཅིའི་ཕྱིར་ཞེ་ན། </s>
    <s id="290:2">ཁྱེའུ་སྣང་བ་བསམ་གྱིས་མི་ཁྱབ་པ་འདི་དེའི་ཚེ་དེའི་དུས་ན་བྱང་ཆུབ་སེམས་དཔའ་ས་ཞེས་བྱ་བར་གྱུར་ཏོ། །</s>
  </p>
  <p id="291">
    <s id="291:1">རྒྱལ་པོ་ཆེན་པོ་འདིའི་ལས་ཀྱི་སྒྲིབ་པ་ནི་ཟད། </s>
  </p>
  <p id="292">
    <s id="292:1">ཀུན་ནས་ཉོན་མོངས་པའི་སེམས་ནི་རྣམ་པར་སྦྱངས། </s>
  </p>
  <p id="293">
    <s id="293:1">དེ་བཞིན་གཤེགས་པ་ནི་མཉེས་པར་བྱས། </s>
  </p>
  <p id="294">
    <s id="294:1">ངན་འགྲོ་ཐམས་ཅད་ནི་བཅད་ནས། ཁྱེའུ་སྣང་བ་བསམ་གྱིས་མི་ཁྱབ་པ་འདིས་སངས་རྒྱས་བྱེ་བ་ཕྲག་དྲུག་ཅུ་རྩ་བཞི་མཉེས་པར་བྱས་ཤིང་། </s>
    <s id="294:2">བསྟི་སྟང་དུ་བྱས། རི་མོ་བྱས། མཆོད་པ་བྱས་ནས། སངས་རྒྱས་བཅོམ་ལྡན་འདས་དེ་དག་གི་དྲུང་དུ་ཚངས་པར་སྤྱོད་པ་སྤྱད་དོ། །</s>
  </p>
  <p id="295">
    <s id="295:1">ཆོས་ཡོངས་སུ་བཙལ་བ་ལ་ཡང་བརྩོན་པར་གྱུར་ཏོ། །</s>
  </p>
  <p id="296">
    <s id="296:1">རྒྱལ་པོ་ཆེན་པོ་དེ་སྔོན་གྱི་དགེ་བའི་རྩ་བ་འདིས་བདག་ཉིད་ཆེན་པོ་འདི་ཐོབ་བོ། །</s>
    <s id="296:2">རྒྱལ་པོ་ཆེན་པོ་དེ་ལྟར་ན་ལས་ནག་པོ་དང་། དཀར་པོ་དག་ཆུད་ཟ་བར་འགྱུར་བ་མེད་དོ། །</s>
  </p>
  <p id="297">
    <s id="297:1">རྒྱལ་པོ་ཆེན་པོ་དེ་ལྟ་བས་ན་མཁས་པས་ལུས་ཀྱི་ལས་དང་། ངག་གི་ལས་དང་། ཡིད་ཀྱི་ལས་བསྡམ་པར་བྱ་སྟེ། </s>
  </p>
  <p id="298">
    <s id="298:1">སྲོག་གི་ཕྱིར་ཡང་སྡིག་པའི་ལས་མི་བྱའོ། །</s>
  </p>
  <p id="299">
    <s id="299:1">དེ་ནས་བཅོམ་ལྡན་འདས་ལ་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་འདི་སྐད་ཅེས་གསོལ་ཏོ། །</s>
  </p>
  <p id="300">
    <s id="300:1">བཅོམ་ལྡན་འདས་བྱང་ཆུབ་སེམས་དཔའ་ལྷ་བཟང་ཞེས་བགྱི་བར་གྱུར་པ་དེས། </s>
  </p>
  <p id="301">
    <s id="301:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་ལགས་སམ། </s>
    <s id="301:2">འོན་ཏེ་ད་དུང་དུ་ཡང་བྱང་ཆུབ་སེམས་དཔའི་སྤྱད་པ་སྤྱོད་པར་བགྱིད། </s>
    <s id="301:3">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="301:4">རྒྱལ་པོ་ཆེན་པོ་བྱང་ཆུབ་སེམས་དཔའ་སེམས་དཔའ་ཆེན་པོ་ལྷ་བཟང་དེ་ནི་དེ་བཞིན་གཤེགས་པ་མི་འཁྲུགས་པའི་སངས་རྒྱས་ཀྱི་ཞིང་ན་ཚངས་པར་སྤྱད་པ་སྤྱོད་དེ</s>
  </p>
  <p id="302">
    <s id="302:1">བྱང་ཆུབ་སེམས་དཔའ་སེམས་དཔའ་ཆེན་པོ་དཔལ་འབྱུང་ཞེས་བྱའོ། །</s>
  </p>
  <p id="303">
    <s id="303:1">དེ་ནས་བཅོམ་ལྡན་འདས་ལ་རྒྱལ་པོ་ཆེན་པོ་གསལ་རྒྱལ་གྱིས་འདི་སྐད་ཅེས་གསོལ་ཏོ། །</s>
  </p>
  <p id="304">
    <s id="304:1">བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོས་གུས་པར་བགྱིས་ཏེ། </s>
  </p>
  <p id="305">
    <s id="305:1">དགེ་བའི་བཤེས་གཉེན་རྣམས་ལ་བསྙེན་པར་བགྱིའོ། །</s>
  </p>
  <p id="306">
    <s id="306:1">བསྟེན་པར་བགྱིའོ། །</s>
  </p>
  <p id="307">
    <s id="307:1">བསྙེན་བཀུར་བགྱིའོ། །</s>
  </p>
  <p id="308">
    <s id="308:1">དེ་ཅིའི་སླད་དུ་ཞེ་ན། </s>
    <s id="308:2">བཅོམ་ལྡན་འདས་དགེ་བའི་བཤེས་གཉེན་ལ་བསྙེན་ཅིང་བསྟེན་ཏེ། </s>
  </p>
  <p id="309">
    <s id="309:1">བསྙེན་བཀུར་བགྱིས་ན་དགེ་བའི་ཆོས་ཐོབ་པར་འགྱུར་རོ། །</s>
  </p>
  <p id="310">
    <s id="310:1">དགེ་བའི་<ref folio="F.283.a"/>ཆོས་ཐོབ་པས་བསམ་པ་དགེ་བར་འགྱུར་རོ། །</s>
  </p>
  <p id="311">
    <s id="311:1">བསམ་པ་དགེ་བས་སྦྱོར་བ་དགེ་བར་འགྱུར་རོ། །</s>
  </p>
  <p id="312">
    <s id="312:1">སྦྱོར་བ་དགེ་བས་དགེ་བའི་ལས་བགྱིད་པར་འགྱུར་རོ། །</s>
  </p>
  <p id="313">
    <s id="313:1">ལས་དགེ་བས་འགྲོ་བ་དགེ་བར་མཆི་བར་འགྱུར་རོ། །</s>
  </p>
  <p id="314">
    <s id="314:1">འགྲོ་བ་དགེ་བས་དགེ་བའི་གྲོགས་པོ་མགུ་བར་བགྱིད་དོ། །</s>
  </p>
  <p id="315">
    <s id="315:1">གྲོགས་པོ་དགེ་བས་སྡིག་པའི་ལས་མི་བགྱིད་དོ། །</s>
  </p>
  <p id="316">
    <s id="316:1">བགྱིད་པར་མི་འགྱུར་རོ། །</s>
  </p>
  <p id="317">
    <s id="317:1">སྡིག་པ་མ་བགྱིས་ཤིང་དགེ་བའི་ལས་བགྱིས་པས་བདག་ལ་གདུང་བར་མི་འགྱུར། </s>
  </p>
  <p id="318">
    <s id="318:1">གཞན་ལ་གདུང་བར་མི་འགྱུར་རོ། །</s>
  </p>
  <p id="319">
    <s id="319:1">བདག་དང་གཞན་རྗེས་སུ་སྲུང་བས་བྱང་ཆུབ་ཀྱི་ལམ་ཡོངས་སུ་རྫོགས་པར་འགྱུར་རོ། །</s>
  </p>
  <p id="320">
    <s id="320:1">བྱང་ཆུབ་ཀྱི་ལམ་ལ་གནས་པས་ལམ་ངན་པར་ཞུགས་པའི་སེམས་ཅན་རྣམས་ཀྱི་དོན་བགྱིད་ནུས་པ་དང་། སྐལ་བ་མཆིས་པ་དང་། མཐུ་དང་ལྡན་པར་འགྱུར་རོ། །</s>
  </p>
  <p id="321">
    <s id="321:1">བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ལེགས་སོ་ལེགས་སོ། །</s>
  </p>
  <p id="322">
    <s id="322:1">ཁྱོད་ཀྱིས་ཚིག་འདི་ལེགས་པར་སྨྲས་སོ། །</s>
  </p>
  <p id="323">
    <s id="323:1">རྒྱལ་པོ་ཆེན་པོ་དགེ་བའི་བཤེས་གཉེན་ལ་བརྟེན་ཏེ། </s>
  </p>
  <p id="324">
    <s id="324:1">བྱང་ཆུབ་སེམས་དཔའ་སེམས་དཔའ་ཆེན་པོ་ཡོན་ཏན་གྱི་ཆོས་ཉིད་ཐམས་ཅད་ཡོངས་སུ་རྫོགས་པར་བྱའོ། །</s>
  </p>
  <p id="325">
    <s id="325:1">དེ་ནས་བཅོམ་ལྡན་འདས་ལ་ཁྱེའུ་སྣང་བ་བསམ་གྱིས་མི་ཁྱབ་པས་འདི་སྐད་ཅེས་གསོལ་ཏོ། །</s>
  </p>
  <p id="326">
    <s id="326:1">བཅོམ་ལྡན་འདས་བྱང་ཆུབ་སེམས་དཔའ་ཆོས་དུ་དང་ལྡན་ན་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་དང་། </s>
    <s id="326:2">ཟབ་མོའི་ཆོས་རྣམས་ལ་ཡང་བཟོད་པ་ཐོབ་པར་འགྱུར། </s>
  </p>
  <p id="327">
    <s id="327:1">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="327:2">ཁྱེའུ་བྱང་ཆུབ་སེམས་དཔའ་ཆོས་བཞི་དང་ལྡན་ན་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་དང་། ཟབ་མོའི་ཆོས་རྣམས་ལ་ཡང་བཟོད་པ་ཐོབ་པར་འགྱུར་ཏེ</s>
  </p>
  <p id="328">
    <s id="328:1">བཞི་གང་ཞེ་ན། </s>
    <s id="328:2">རྟེན་ཅིང་འབྲེལ་བར་འབྱུང་བ་ཤེས་པ་ལ་འཇུག་པ་དང་། ཆད་པ་དང་། </s>
    <s id="328:3">རྟག་པ་རྣམ་པར་སྤོང་བ་དང་སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པར་འཇུག་པ་དང་། </s>
    <s id="328:4">སྟོང་པ་ཉིད་ལ་མོས་ཤིང་། སྟོང་པ་ཉིད་ལ་སྤྱོད་ཡུལ་བ་སྟེ། </s>
  </p>
  <p id="329">
    <s id="329:1">བྱང་ཆུབ་སེམས་དཔའ་ཆོས་བཞི་པོ་དེ་དག་དང་ལྡན་ན་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་<ref folio="F.283.b"/>བ་དང་། </s>
    <s id="329:2">ཟབ་མོའི་ཆོས་རྣམས་ལ་ཡང་བཟོད་པ་ཐོབ་པར་འགྱུར་རོ། །</s>
  </p>
  <p id="330">
    <s id="330:1">ཁྱེའུ་གཞན་ཡང་བྱང་ཆུབ་སེམས་དཔའ་ཆོས་བཞི་དང་ལྡན་ན་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ། </s>
  </p>
  <p id="331">
    <s id="331:1">བཞི་གང་ཞེ་ན། </s>
    <s id="331:2">སྔོན་གྱི་མཐའ་དབེན་པ་དང་། ཕྱི་མའི་མཐའ་མི་འཕོ་བ་དང་། ད་ལྟར་བྱུང་བ་འཇིག་པར་ཤེས་པ་དང་། དུས་གསུམ་མཉམ་པ་ཉིད་དེ་བཞི་པོ་དེ་དག་གོ། །</s>
  </p>
  <p id="332">
    <s id="332:1">གཞན་ཡང་བཞི་སྟེ། </s>
  </p>
  <p id="333">
    <s id="333:1">བཞི་གང་ཞེ་ན། </s>
    <s id="333:2">ལུས་དབེན་པ་དང་། སེམས་དབེན་པ་དང་། ཆོས་དབེན་པ་དང་། ལས་དབེན་པ་སྟེ། བཞི་པོ་དེ་དག་གོ། །</s>
  </p>
  <p id="334">
    <s id="334:1">གཞན་ཡང་བཞི་སྟེ། </s>
  </p>
  <p id="335">
    <s id="335:1">བཞི་གང་ཞེ་ན། </s>
    <s id="335:2">སངས་རྒྱས་ལ་ཆོས་ཉིད་དུ་མཐོང་གི་གཟུགས་སུ་མ་ཡིན་པ་དང་། </s>
    <s id="335:3">ཆོས་ལ་འདོད་ཆགས་དང་བྲལ་བར་མཐོང་གི་ཡི་གེ་དང་། ངེས་པའི་ཚིག་ཏུ་མ་ཡིན་པ་དང་། </s>
    <s id="335:4">དགེ་འདུན་ལ་འདུས་མ་བྱས་སུ་མཐོང་གི་ཚོགས་སུ་མ་ཡིན་པ་དང་། </s>
    <s id="335:5">ཤེས་རབ་ཀྱི་མིག་ཡོངས་སུ་དག་པར་འགྱུར་བ་སྟེ། བཞི་པོ་དེ་དག་གོ། །</s>
  </p>
  <p id="336">
    <s id="336:1">གཞན་ཡང་བཞི་སྟེ། </s>
  </p>
  <p id="337">
    <s id="337:1">བཞི་གང་ཞེ་ན། </s>
    <s id="337:2">བསྡུ་བའི་དངོས་པོ་མི་གཏོང་བས་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་དང་། </s>
    <s id="337:3">ཐབས་དང་ཤེས་རབ་ལ་མཁས་པ་དང་། </s>
    <s id="337:4">སེམས་ཅན་མེད་པར་རྣམ་པར་དཔྱོད་པ་དང་སྙིང་རྗེ་ཆེན་པོ་སྟེ། </s>
  </p>
  <p id="338">
    <s id="338:1">ཁྱེའུ་བྱང་ཆུབ་སེམས་དཔའ་ཆོས་བཞི་པོ་དེ་དག་དང་ལྡན་ན་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་དང་། </s>
    <s id="338:2">ཟབ་མོའི་ཆོས་རྣམས་ལ་ཡང་བཟོད་པ་ཐོབ་པར་འགྱུར་རོ། །</s>
  </p>
  <p id="339">
    <s id="339:1">བཅོམ་ལྡན་འདས་ཀྱིས་བཞི་པ་བསྒྲུབ་པ་བསྟན་པ་འདི་བཤད་པ་ན་ཁྱེའུ་སྣང་བ་བསམ་གྱིས་མི་ཁྱབ་པ་མི་སྐྱེ་བའི་ཆོས་ལ་བཟོད་པར་ཐོབ་པར་གྱུར་ཏེ། </s>
  </p>
  <p id="340">
    <s id="340:1">དེ་དགའ་བ་དང་མཆོག་ཏུ་དགའ་བ་དེ་ཉིད་ཀྱིས་ཏ་ལ་བདུན་སྲིད་ཙམ་དུ་སྟེང་གི་བར་སྣང་ལ་མངོན་པར་འཕགས་པར་གྱུར་ཏོ། །</s>
  </p>
  <p id="341">
    <s id="341:1">དེ་ནས་བཅོམ་ལྡན་འདས་ཀྱིས་དེའི་ཚེ་འཛུམ་པ་མཛད་དོ། །</s>
  </p>
  <p id="342">
    <s id="342:1">འདི་ནི་སངས་རྒྱས་བཅོམ་ལྡན་འདས་རྣམས་གང་གི་ཚེ་འཛུམ་པ་མཛད་པའི་ཆོས་ཉིད་དེ། </s>
  </p>
  <p id="343">
    <s id="343:1">དེ་ནས་བཅོམ་ལྡན་འདས་ཀྱི་ཞལ་གྱི་སྒོ་ནས་འོད་འཕྲོ་བ་ཁ་དོག་སྣ་ཚོགས། ཁ་དོག་དུ་མ་བྱུང་བ་འདི་ལྟ་སྟེ། </s>
  </p>
  <p id="344">
    <s id="344:1">སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ལེ་བརྒན་དང་། དངུལ་གྱི་ཁ་དོག་ལྟ་བུ་སྟེ། </s>
  </p>
  <p id="345">
    <s id="345:1">ཁ་དོག་དུ་མ་དེ་དག་གིས་འཇིག་རྟེན་གྱི་ཁམས་<ref folio="F.284.a"/>མཐའ་ཡས་མུ་མེད་པ་སྣང་བར་བྱས་ཏེ། </s>
  </p>
  <p id="346">
    <s id="346:1">ཚངས་པའི་འཇིག་རྟེན་གྱི་བར་དུ་མངོན་པར་བྱུང་ནས། ཟླ་བ་དང་ཉི་མ་རྣམས་ཀྱི་འོད་མོག་མོག་པོར་བྱས་ཏེ། </s>
  </p>
  <p id="347">
    <s id="347:1">སླར་ལོག་ནས་བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ། །</s>
    <s id="347:2">དེ་ནས་ཚེ་དང་ལྡན་པ་ཀུན་དགའ་བོ་སྟན་ལས་ལངས་ཏེ། </s>
  </p>
  <p id="348">
    <s id="348:1">བླ་གོས་ཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ། </s>
  </p>
  <p id="349">
    <s id="349:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས། </s>
  </p>
  <p id="350">
    <s id="350:1">བཅོམ་ལྡན་འདས་ལ་ཚིགས་སུ་བཅད་པའི་དབྱངས་ཀྱིས་དོན་དེ་ཞུས་པ། </s>
    <s id="350:2">བལྟ་སྡུག་བལྟར་འོས་གཟུགས་དང་མཚན་རྣམས་དང་། །</s>
    <s id="350:3">དཔེ་བྱད་བཟང་པོ་རྣམས་ཀྱིས་རབ་མཛེས་ཤིང་། །</s>
    <s id="350:4">འོད་ཀྱི་དཀྱིལ་འཁོར་འོད་ཀྱིས་འོད་མཛེས་པ། །</s>
    <s id="350:5">འཛུམ་པ་མཛད་དེ་བདག་ལ་བསྟན་དུ་གསོལ། །</s>
  </p>
  <p id="351">
    <s id="351:1">ཚུལ་ཁྲིམས་འཕགས་ཤིང་སྤྱོད་པ་ལེགས་སྤྱད་པ། །ཏིང་འཛིན་ཤེས་རབ་བསགས་པའི་ཡེ་ཤེས་འོད། །</s>
    <s id="351:2">རྣམ་གྲོལ་སྙིང་པོ་སྟོབས་ལྡན་ཡང་དག་གཟིགས། །</s>
  </p>
  <p id="352">
    <s id="352:1">འཛུམ་པ་མཛད་དེ་བདག་ལ་བསྟན་དུ་གསོལ། །</s>
  </p>
  <p id="353">
    <s id="353:1">བཟོད་པའི་སྟོབས་ལྡན་སྟོབས་ཀྱི་ཤུགས་མངའ་བ། །</s>
    <s id="353:2">བརྩོན་འགྲུས་མངོན་པར་འཕགས་ཏེ་མི་བསྐྱོད་པ། །</s>
    <s id="353:3">མིག་ཏུ་སྡུག་ཅིང་བདེན་པ་བཞི་གཟིགས་པ། །</s>
    <s id="353:4">འཛུམ་པ་མཛད་དེ་བདག་ལ་བསྟན་དུ་གསོལ། །</s>
  </p>
  <p id="354">
    <s id="354:1">རྡོ་རྗེའི་སྐུ་མངའ་སྲ་བརྟན་མི་ཤིགས་པ། །</s>
    <s id="354:2">སྲེད་མེད་བུ་མཐུ་སྲེད་མེད་བུ་བས་མཆོག །</s>
    <s id="354:3">ཚངས་དབྱངས་སྒྲ་སྙན་འཇམ་པའི་དབྱངས་ལྡན་པ། །</s>
    <s id="354:4">འཛུམ་པ་མཛད་དེ་བདག་ལ་བསྟན་དུ་གསོལ། །</s>
  </p>
  <p id="355">
    <s id="355:1">བཞུགས་ཀྱང་ཚངས་དང་དེ་བཞིན་ལྷ་ཚོགས་ཀྱིས། །</s>
    <s id="355:2">དེ་བཞིན་གཤེགས་པའི་སྤྱི་གཙུག་མ་མཐོང་ལ། །གུས་དང་བཅས་པས་ཀུན་ནས་བལྟ་བགྱིད་པ། །</s>
    <s id="355:3">འཛུམ་པ་མཛད་དེ་བདག་ལ་བསྟན་དུ་གསོལ། །</s>
  </p>
  <p id="356">
    <s id="356:1">ཁྱོད་ཀྱིས་ཆོས་ཀྱི་འཁོར་ལོ་དམ་པ་བསྐོར། །</s>
  </p>
  <p id="357">
    <s id="357:1">མི་རྟག་སྒྲས་ནི་ལྷ་དང་ལྷ་མིན་དང་། །དེ་བཞིན་ཀླུ་དང་གནོད་སྦྱིན་རབ་བསྐྱོད་པ། །</s>
    <s id="357:2">འཛུམ་པ་མཛད་དེ་བདག་ལ་བསྟན་དུ་གསོལ། །</s>
  </p>
  <p id="358">
    <s id="358:1" flag="alternateSource">སྣང་བ་མཉེས་ཤིང་མུན་པ་རྣམས་བྲལ་བ། །</s>
    <s id="358:2">ཀུན་ནས་སྤྱན་མངའ་མཉམ་པ་ཉིད་བཞུགས་པ། །</s>
    <s id="358:3">ཡོན་ཏན་མཆོག་མངའ་ཡོན་ཏན་སྙིང་པོ་བསྟན། །</s>
  </p>
  <p id="359">
    <s id="359:1">འཛུམ་པ་མཛད་དེ་བདག་ལ་བསྟན་དུ་གསོལ། །</s>
  </p>
  <p id="360">
    <s id="360:1"><ref folio="F.284.b"/>དེ་སྐད་ཅེས་གསོལ་པ་དང་། </s>
    <s id="360:2">བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="361">
    <s id="361:1">ཀུན་དགའ་བོ་ཁྱེའུ་སྣང་བ་བསམ་གྱིས་མི་ཁྱབ་པ་ཤིང་ཏ་ལ་བདུན་སྲིད་ཀྱི་སྟེང་གི་བར་སྣང་ལ་འདུག་པ་མཐོང་ངམ། </s>
    <s id="361:2">གསོལ་པ། བཅོམ་ལྡན་འདས་མཐོང་ལགས་སོ། །</s>
    <s id="361:3">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="361:4" flag="alternateSource">ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བ་བསམ་གྱིས་མི་ཁྱབ་པ་འདི་བསྐལ་པ་གྲངས་མེད་པ་བརྒྱའི་འོག་ཏུ་བསྐལ་པ་ཀུན་ཏུ་སྣང་བྱེད་ཅེས་བྱ་བ་ལ། </s>
    <s id="361:5">འཇིག་རྟེན་གྱི་ཁམས་རྣམ་པར་སྤྱོད་པ་ཞེས་བྱ་བར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་། </s>
    <s id="361:6">ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་སྣང་བ་བསམ་གྱིས་མི་ཁྱབ་པ་ཞེས་བྱ་བ་ཉིད་དུ་འཇིག་རྟེན་དུ་འབྱུང་བར་འགྱུར་རོ། །</s>
  </p>
  <p id="362">
    <s id="362:1">ཀུན་དགའ་བོ་འཇིག་རྟེན་གྱི་ཁམས་རྣམ་པར་སྤྱོད་པ་དེ་ནི་འདི་ལྟ་བུར་ཡོངས་སུ་དག་པར་འགྱུར་ཏེ། </s>
  </p>
  <p id="363">
    <s id="363:1">དཔེར་ན་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་ལོངས་སྤྱོད་དང་། ཡོངས་སུ་སྤྱོད་པ་ལྟ་བུར་འགྱུར་རོ། །</s>
  </p>
  <p id="364">
    <s id="364:1">དེ་བཞིན་གཤེགས་པ་དེ་ནི་བར་གྱི་བསྐལ་པ་ཉི་ཤུར་གནས་པར་འགྱུར་རོ། །</s>
  </p>
  <p id="365">
    <s id="365:1">དེ་ལ་ཉན་ཐོས་བརྒྱད་ཁྲིའི་དགེ་འདུན་ཡོད་པར་འགྱུར་རོ། །</s>
  </p>
  <p id="366">
    <s id="366:1">བྱང་ཆུབ་སེམས་དཔའ་སུམ་ཁྲི་ཉིས་སྟོང་གི་དགེ་འདུན་ཡོད་པར་འགྱུར་རོ། །</s>
  </p>
  <p id="367">
    <s id="367:1">ཀུན་དགའ་བོ་ཅིའི་ཕྱིར་འཇིག་རྟེན་གྱི་ཁམས་དེ་རྣམ་པར་སྤྱོད་པ་ཞེས་བྱ་ཞིང་། བསྐལ་པ་ཀུན་ཏུ་སྣང་བྱེད་ཅེས་བྱ་བར་འགྱུར་ཞེ་ན། </s>
  </p>
  <p id="368">
    <s id="368:1">ཀུན་དགའ་བོ་བར་གྱི་བསྐལ་པ་བརྒྱ་སྟོང་མང་པོར་སངས་རྒྱས་ཀྱི་ཞིང་དེར་སྔོན་ནམ་ཡང་དེ་བཞིན་གཤེགས་པ་མ་བྱུང་སྟེ། </s>
  </p>
  <p id="369">
    <s id="369:1">དེར་དེ་བཞིན་གཤེགས་པ་སྣང་བ་བསམ་གྱིས་མི་ཁྱབ་པ་དེ་འབྱུང་བར་འགྱུར་བ་དེ་ན། </s>
  </p>
  <p id="370">
    <s id="370:1">གནས་གཙང་མའི་རིས་ཀྱི་ལྷ་རྣམས་</s>
    <s id="370:2">འདི་སྐད་དུ་བསྐལ་པ་འདི་ནི་ཀུན་ཏུ་སྣང་བ་མེད་པ་ཀུན་ཏུ་སྣང་བ་མེད་པ་སྟེ། </s>
  </p>
  <p id="371">
    <s id="371:1">དེ་ལ་དེ་བཞིན་གཤེགས་པ་བྱུང་ངོ་། །</s>
  </p>
  <p id="372">
    <s id="372:1">ཞེས་ཆེད་དུ་རྗོད་པ་ཆེད་དུ་བརྗོད་པར་འགྱུར་བའི་ཕྱིར་རོ། །</s>
  </p>
  <p id="373">
    <s id="373:1">བྱང་ཆུབ་སེམས་དཔའ་སྣང་བ་བསམ་གྱིས་མི་ཁྱབ་པ་ལུང་<ref folio="F.285.a"/>བསྟན་པ་བརྗོད་པ་འདི་བཤད་པ་དང་། ཆོས་ཀྱི་རྣམ་གྲངས་འདི་བཤད་པ་ན། </s>
  </p>
  <p id="374">
    <s id="374:1">ལྷ་དང་མིའི་སྲོག་ཆགས་སུམ་ཁྲི་ཉིས་སྟོང་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །</s>
  </p>
  <p id="375">
    <s id="375:1">བྱང་ཆུབ་སེམས་དཔའ་དྲུག་ཅུ་ནི་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །</s>
  </p>
  <p id="376">
    <s id="376:1">ཉན་ཐོས་ལྔ་བརྒྱ་ནི་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །</s>
  </p>
  <p id="377">
    <s id="377:1">དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། </s>
    <s id="377:2">ཀུན་དགའ་བོ་ཁྱོད་ཀྱིས་ངའི་དམ་པའི་ཆོས་ཡོངས་སུ་གཟུང་བ་དང་། </s>
    <s id="377:3">ད་ལྟར་དང་། མ་འོངས་པའི་བྱང་ཆུབ་སེམས་དཔའ་རྣམས་ལ་ཕན་གདགས་པའི་ཕྱིར་ཆོས་ཀྱི་རྣམ་གྲངས་འདི་ཟུང་ཤིག །</s>
    <s id="377:4">ཀུན་དགའ་བོས་གསོལ་པ། བཅོམ་ལྡན་འདས་བདག་གིས་ཆོས་ཀྱི་རྣམ་གྲངས་འདི་གཟུང་ལགས་ན། </s>
  </p>
  <p id="378">
    <s id="378:1">ཆོས་ཀྱི་རྣམ་གྲངས་འདིའི་མིང་ཅི་ལགས། </s>
    <s id="378:2">འདི་ཇི་ལྟར་གཟུང་བར་བགྱི། </s>
  </p>
  <p id="379">
    <s id="379:1">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="379:2">འདི་ལས་ཀྱི་སྒྲིབ་པ་རྣམ་པར་སྦྱོང་བ་ཞེས་བྱ་བ་དང་། སངས་རྒྱས་རྣམ་པར་རོལ་པ་ཞེས་བྱ་བ་དང་། སྣང་བ་བསམ་གྱིས་མི་ཁྱབ་པས་བསྟན་པ་ཞེས་བྱ་བར་ཟུང་ཤིག །</s>
    <s id="379:3">ཀུན་དགའ་བོ་གང་ལ་ལ་ཞིག་གིས་ཇི་སྲིད་འཚོའི་བར་དུ་དེ་བཞིན་གཤེགས་པ་བཞུགས་པ་ལ་བསྟི་སྟང་བྱེད། བླ་མར་བྱེད། རི་མོར་བྱེད། མཆོད་པར་བྱེད་ཅིང་། </s>
    <s id="379:4">མེ་ཏོག་གི་ཕུར་མ་རི་རབ་ཙམ་གཏོར་བ་དང་། </s>
    <s id="379:5">སྤོས་དང་། ཕྱེ་མ་དང་། བྱུག་པ་དང་། གོས་དང་། གདུགས་དང་། རྒྱལ་མཚན་དང་། བ་དན་དང་། ལྷའི་དང་མིའི་མཆོད་པ་རྣམ་པ་མང་པོ་གཞན་དག་གིས་མཆོད་པ་བས། </s>
    <s id="379:6">རིགས་ཀྱི་བུའམ། རིགས་ཀྱི་བུ་མོ་གང་ཞིག་སྣང་བ་བསམ་གྱིས་མི་ཁྱབ་པས་བསྟན་པའི་ཆོས་ཀྱི་རྣམ་གྲངས་འདི་འཛིན་ཅིང་ཀློག་ལ། ཀུན་ཆུབ་པར་བྱེད་ཅིང་། གཞན་དག་ལ་ཡང་རྒྱ་ཆེར་ཡང་དག་པར་སྟོན་ལ། </s>
    <s id="379:7">དེ་བཞིན་དུ་ནན་ཏན་དུ་བྱེད་ན་འདི་ནི་བསོད་ནམས་ཀྱི་ཕུང་པོ་དེ་བས་ཆེས་མང་དུ་བསྐྱེད་དོ། །</s>
  </p>
  <p id="380">
    <s id="380:1">ཀུན་དགའ་བོ་དེ་ལྟ་བས་ན་དེ་བཞིན་གཤེགས་པ་ལ་ཆོས་ཀྱི་མཆོད་པས་མཆོད་པར་འདོད་པ་དང་། </s>
    <s id="380:2">ཤེས་རབ་ཀྱི་སྣང་བ་ཆེན་པོ་བྱེད་པར་འདོད་པས་ཆོས་ཀྱི་རྣམ་གྲངས་འདི་གཟུང་<ref folio="F.285.b"/>བར་བྱ། </s>
  </p>
  <p id="381">
    <s id="381:1">བཀླག་པར་བྱ། ནན་ཏན་གྱིས་བསྒྲུབ་པར་བྱ། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །</s>
  </p>
  <p id="382">
    <s id="382:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
  </p>
  <p id="383">
    <s id="383:1">ཚེ་དང་ལྡན་པ་ཀུན་དགའ་བོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བ་བསམ་གྱིས་མི་ཁྱབ་པ་དང་། </s>
    <s id="383:2">ཡུལ་ཀོ་ས་ལའི་རྒྱལ་པོ་གསལ་རྒྱལ་འཁོར་དང་བཅས་པ་དང་། </s>
    <s id="383:3">ལྷའི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་དང་། འཇིག་རྟེན་སྐྱོང་བ་བཞི་དང་། </s>
    <s id="383:4">ཐམས་ཅད་དང་ལྡན་པའི་འཁོར་དེ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། </s>
  </p>
  <p id="384">
    <s id="384:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</s>
  </p>
  <p id="385">
    <s id="385:1">འཕགས་པ་ཁྱེའུ་སྣང་བ་བསམ་གྱིས་མི་ཁྱབ་པས་བསྟན་པ་ཞེས་བྱ་བ་ཆོས་ཀྱི་རྣམ་གྲངས་རྫོགས་སོ།། །།</s>
  </p>
  <p id="386">
    <s id="386:1">རྒྱ་གར་གྱི་མཁན་པོ་སུ་རེན་དྲ་བོ་དྷི་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།</s>
  </p>
</text>
