<?xml version='1.0' encoding='utf-8'?>
<text>
  <p id="1">
    <s id="1:1">[V46]<ref folio="F.242.a"/>༄༅༅། །རྒྱ་གར་སྐད་དུ། ཨཱརྱ་མཉྫུ་ཤྲཱི་བི་ཀུརྦཱ་ཎ་པ་རི་བརྟ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། </s>
    <s id="1:2">འཕགས་པ་འཇམ་དཔལ་རྣམ་པར་འཕྲུལ་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ། </s>
    <s id="1:3">སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="3">
    <s id="3:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། </s>
  </p>
  <p id="4">
    <s id="4:1">བྱང་ཆུབ་སེམས་དཔའི་དགེ་འདུན་ཆེན་པོ་དང་། འདོད་པ་ན་སྤྱོད་པ་དང་། གཟུགས་ན་སྤྱོད་པ་དང་། གནས་གཙང་མའི་རིས་ཀྱི་ལྷའི་བུ་དུ་མ་དག་དང་ཡང་ཐབས་ཅིག་གོ། །</s>
  </p>
  <p id="5">
    <s id="5:1">དེ་ན་བཅོམ་ལྡན་འདས་འཁོར་བརྒྱ་སྟོང་དུ་མས་ཡོངས་སུ་བསྐོར་ཅིང་མདུན་གྱིས་བལྟས་ནས་ཆོས་སྟོན་ཏོ། །</s>
  </p>
  <p id="6">
    <s id="6:1">དེའི་ཚེ་ལྷའི་བུ་འོད་མང་པོ་ཞེས་བྱ་བ་འཁོར་དེ་ཉིད་དུ་འདུས་པར་གྱུར་ཏེ་འདུག་གོ །</s>
  </p>
  <p id="7">
    <s id="7:1">འཇམ་དཔལ་གཞོན་ནུར་གྱུར་པ་ཡང་འཁོར་དེ་ཉིད་དུ་འདུས་པར་གྱུར་ཏེ་འདུག་གོ། །</s>
  </p>
  <p id="8">
    <s id="8:1">དེ་ནས་ལྷའི་བུ་འོད་མང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="9">
    <s id="9:1">འཇམ་དཔལ་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བདུད་བར་ཆད་བྱེད་ན། འཇམ་དཔལ་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་གང་ཡིན། </s>
  </p>
  <p id="10">
    <s id="10:1">དེ་སྐད་ཅེས་སྨྲས་པ་དང་། འཇམ་དཔལ་གཞོན་ནུར་གྱུར་པས་ལྷའི་བུ་འོད་མང་པོ་ལ་འདི་སྐད་ཅེས་སྨྲས་སོ། །</s>
  </p>
  <p id="11">
    <s id="11:1">ལྷའི་བུ་ཇི་ཙམ་དུ་ལས་རྣམས་འབྱུང་བ་དེ་ཙམ་དུ་བདུད་ཀྱི་ལས་སོ། །</s>
  </p>
  <p id="12">
    <s id="12:1">ཇི་ཙམ་དུ་སྨོན་པ་དང་། ཇི་ཙམ་དུ་ལོག་པར་འཛིན་པ་དང་། ཇི་ཙམ་དུ་མཆོག་ཏུ་འཛིན་པ་དེ་ཙམ་དུ་བདུད་ཀྱི་ལས་སོ། །</s>
  </p>
  <p id="13">
    <s id="13:1">ཇི་ཙམ་དུ་འདོད་པ་དང་། ཇི་ཙམ་དུ་འདུ་ཤེས་པ་དང་། ཇི་ཙམ་དུ་རློམ་སེམས་པ་དང་། ཇི་ཙམ་དུ་ཡོངས་སུ་རྟོགས་པ་དེ་ཙམ་དུ་བདུད་ཀྱི་ལས་སོ། །</s>
  </p>
  <p id="14">
    <s id="14:1">ལྷའི་བུ་གཞན་ཡང་བྱང་ཆུབ་ཀྱི་སེམས་ལ་མངོན་པར་ཞེན་པ་ཡང་བདུད་ཀྱི་ལས་སོ། །</s>
  </p>
  <p id="15">
    <s id="15:1">སྦྱིན་པའི་སེམས་ལ་མངོན་པར་ཞེན་པ་ཡང་བདུད་ཀྱི་ལས་སོ། །</s>
  </p>
  <p id="16">
    <s id="16:1">ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ཀྱི་སེམས་ལ་མངོན་པར་ཞེན་པ་ཡང་བདུད་ཀྱི་ལས་སོ། །</s>
  </p>
  <p id="17">
    <s id="17:1">སྦྱིན་<ref folio="F.242.b"/>པ་རློམ་སེམས་སུ་བྱེད་པ་དང་། ཚུལ་ཁྲིམས་མཆོག་ཏུ་འཛིན་པ་དང་། བཟོད་པ་འཛིན་པ་དང་། བརྩོན་འགྲུས་ལེན་པ་དང་། བསམ་གཏན་ལ་མཚན་མ་དང་། ཤེས་རབ་རྒྱུ་བ་ཡང་བདུད་ཀྱི་ལས་སོ། །</s>
  </p>
  <p id="18">
    <s id="18:1">དགོན་པ་ལ་དགའ་ཞིང་མོས་པའི་སེམས་དང་། བཏང་སྙོམས་སུ་ལྷུང་བ་ཡང་བདུད་ཀྱི་ལས་སོ། །</s>
  </p>
  <p id="19">
    <s id="19:1">འདོད་པ་ཉུང་བ་དང་། ཆོག་ཤེས་པ་དང་། སྦྱངས་པའི་ཡོན་ཏན་དང་། ཡོ་བྱད་བསྙུངས་པ་རློམ་སེམས་སུ་བྱེད་པ་ཡང་བདུད་ཀྱི་ལས་སོ། །</s>
  </p>
  <p id="20">
    <s id="20:1">བདག་ནི་སྟོང་པ་ཉིད་ལ་གནས་པ། བདག་ནི་མཚན་མ་མེད་པ་ལ་གནས་པ། བདག་ནི་སྨོན་པ་མེད་པ་ལ་གནས་པ། བདག་ནི་སྤྲོས་པ་མེད་པ་ལ་གནས་པ། བདག་ནི་དེ་བཞིན་གཤེགས་པའི་བཀའ་བསྒྲུབ་ཅིང་གནས་པའོ་སྙམ་དུ་རློམ་སེམས་སུ་བྱེད་ཅིང་རྣམ་པར་རྟོག་པ་ཡང་བདུད་ཀྱི་ལས་སོ། །</s>
  </p>
  <p id="21">
    <s id="21:1">ལྷའི་བུ་རྟོག་པ་དང་། རྣམ་པར་རྟོག་པ་དང་། ཡོངས་སུ་རྟོག་པ་དང་། མཐོང་བ་དང་། ཐོས་པ་དང་། བྱེ་བྲག་ཕྱེད་པ་དང་། རྣམ་པར་ཤེས་པའི་གནས་ཇི་ཙམ་པ་དེ་ཙམ་དུ་བདུད་ཀྱི་ལས་སོ། །</s>
  </p>
  <p id="22">
    <s id="22:1">ལྷའི་བུས་སྨྲས་པ། </s>
    <s id="22:2">འཇམ་དཔལ་བདུད་ཀྱི་ལས་ག་ལས་འབྱུང་། </s>
  </p>
  <p id="23">
    <s id="23:1">འཇམ་དཔལ་གྱིས་སྨྲས་པ། </s>
    <s id="23:2">ལྷའི་བུ་བདུད་ཀྱི་ལས་ནི་བརྩོན་པ་ལས་འབྱུང་ངོ་། །</s>
  </p>
  <p id="24">
    <s id="24:1">དེ་ཅིའི་ཕྱིར་ཞེ་ན། </s>
    <s id="24:2">ལྷའི་བུ་བརྩོན་པ་ལ་བདུད་ཀྱི་གླགས་ཚོལ་གྱི་མི་བརྩོན་པ་ལ་བདུད་ཀྱིས་ཅི་ཞིག་བྱ་བར་འགྱུར་ཏེ། </s>
  </p>
  <p id="25">
    <s id="25:1">དེ་ཉིད་བདུད་ཀྱི་ལས་ཡིན་ནོ། །</s>
  </p>
  <p id="26">
    <s id="26:1">ལྷའི་བུས་སྨྲས་པ། </s>
    <s id="26:2">འཇམ་དཔལ་བྱང་ཆུབ་སེམས་དཔའ་ཇི་ལྟར་ན་བརྩོན་པ་ཡིན། ཇི་ལྟར་ན་མི་བརྩོན་པ་ཡིན། </s>
  </p>
  <p id="27">
    <s id="27:1">འཇམ་དཔལ་གྱིས་སྨྲས་པ། </s>
    <s id="27:2">ལྷའི་བུ་ཇི་ཙམ་དུ་གཉིས་ལ་སྦྱོར་བ་དེ་ཙམ་དུ་བརྩོན་པ་མ་ཡིན་ནོ། །</s>
  </p>
  <p id="28">
    <s id="28:1">དེ་ཅིའི་ཕྱིར་ཞེ་ན། </s>
    <s id="28:2">འཇིག་རྟེན་གནས་པ་ནི་གཉིས་ལ་སྦྱོར་བ་དང་ལྡན་པའོ། །</s>
  </p>
  <p id="29">
    <s id="29:1">ལྷའི་བུ་བརྩོན་པ་ཞེས་བྱ་བ་འདི་ནི་སྦྱོར་བ་ཡང་དག་པའི་ཚིག་བླ་དགས་སོ། །</s>
  </p>
  <p id="30">
    <s id="30:1">སྦྱོར་བ་ཡང་དག་པ་ཞེས་བྱ་བ་འདི་ནི་སྦྱོར་བ་མེད་པའི་ཚིག་བླ་དགས་སོ། །</s>
  </p>
  <p id="31">
    <s id="31:1">སྦྱོར་བ་མེད་པ་ཞེས་བྱ་བ་འདི་ནི་སྤྲོས་པ་མེད་པའི་ཚིག་བླ་དགས་སོ། །</s>
  </p>
  <p id="32">
    <s id="32:1">སྤྲོས་པ་མེད་པ་ཞེས་བྱ་བ་འདི་ནི་སྦྱོར་བ་ཡང་དག་པའི་ཚིག་བླ་དགས་སོ། །</s>
  </p>
  <p id="33">
    <s id="33:1">ལྷའི་བུ་གང་ན་མིག་ལ་མི་སྦྱོར་བ་དང་། གཟུགས་ལ་མི་སྦྱོར་བ་འདི་ནི་བྱང་ཆུབ་སེམས་དཔའི་སྦྱོར་བ་ཡང་དག་པ་ཞེས་བྱའོ། །</s>
  </p>
  <p id="34">
    <s id="34:1">གང་ན་རྣ་བ་ལ་མི་སྦྱོར་བ་དང་། སྒྲ་ལ་མི་སྦྱོར་བ་དང་། སྣ་ལ་མི་སྦྱོར་<ref folio="F.243.a"/>བ་དང་། དྲི་ལ་མི་སྦྱོར་བ་དང་། ལྕེ་ལ་མི་སྦྱོར་བ་དང་། རོ་ལ་མི་སྦྱོར་བ་དང་། ལུས་ལ་མི་སྦྱོར་བ་དང་། རེག་བྱ་ལ་མི་སྦྱོར་བ་དང་། ཡིད་ལ་མི་སྦྱོར་བ་དང་། ཆོས་ལ་མི་སྦྱོར་བ་འདི་ནི་བྱང་ཆུབ་སེམས་དཔའི་སྦྱོར་བ་ཡང་དག་པ་ཞེས་བྱའོ། །</s>
  </p>
  <p id="35">
    <s id="35:1">ལྷའི་བུ་གཞན་ཡང་ཉོན་མོངས་པ་ཐམས་ཅད་ལ་ཡང་མི་སྦྱོར་ལ། </s>
    <s id="35:2">སེམས་ཅན་ཐམས་ཅད་ཀྱི་ཉོན་མོངས་པ་སྤང་བའི་ཕྱིར་ཡང་བརྩོན་པ་འདི་ནི་བྱང་ཆུབ་སེམས་དཔའི་སྦྱོར་བ་ཡང་དག་པ་ཞེས་བྱའོ། །</s>
  </p>
  <p id="36">
    <s id="36:1">ལྷའི་བུ་གཞན་ཡང་ཁམས་གསུམ་པ་ཐམས་ཅད་ལ་ཡང་མི་སྦྱོར་ལ། ཁམས་གསུམ་དུ་གཏོགས་པའི་སེམས་ཅན་རྣམས་ཀྱང་འབྱུང་བར་སྦྱོར་བ་འདི་ནི་བྱང་ཆུབ་སེམས་དཔའི་སྦྱོར་བ་ཡང་དག་པ་ཞེས་བྱའོ། །</s>
  </p>
  <p id="37">
    <s id="37:1">གཞན་ཡང་སྦྱིན་པ་ལ་རློམ་སེམས་མེད་པར་ཡང་སྦྱོར་ལ། སེམས་ཅན་སེར་སྣ་ཅན་སྡུད་པར་ཡང་སྦྱོར་བ་དང་། </s>
    <s id="37:2">ཚུལ་ཁྲིམས་ལ་རློམ་སེམས་མེད་པར་ཡང་སྦྱོར་ལ། སེམས་ཅན་ཚུལ་ཁྲིམས་འཆལ་པ་སྡུད་པར་ཡང་སྦྱོར་བ་དང་། </s>
    <s id="37:3">བཟོད་པ་ལ་རློམ་སེམས་མེད་པར་ཡང་སྦྱོར་ལ། སེམས་ཅན་གནོད་སེམས་ཅན་སྡུད་པར་ཡང་སྦྱོར་བ་དང་། </s>
    <s id="37:4">བརྩོན་འགྲུས་ལ་རློམ་སེམས་མེད་པར་ཡང་སྦྱོར་ལ། སེམས་ཅན་ལེ་ལོ་ཅན་སྡུད་པར་ཡང་སྦྱོར་བ་དང་། </s>
    <s id="37:5">བསམ་གཏན་ལ་རློམ་སེམས་མེད་པར་ཡང་སྦྱོར་ལ། སེམས་ཅན་སེམས་རྣམ་པར་གཡེངས་པ་སྡུད་པར་ཡང་སྦྱོར་བ་དང་། </s>
    <s id="37:6">ཤེས་རབ་ལ་རློམ་སེམས་མེད་པར་ཡང་སྦྱོར་ལ། སེམས་ཅན་ཤེས་རབ་འཆལ་པ་ཅན་སྡུད་པར་ཡང་སྦྱོར་བ་འདི་ཡང་བྱང་ཆུབ་སེམས་དཔའི་སྦྱོར་བ་ཡང་དག་པ་ཞེས་བྱའོ། །</s>
  </p>
  <p id="38">
    <s id="38:1">གཞན་ཡང་སྟོང་པ་ཉིད་ལ་རློམ་སེམས་མེད་པར་ཡང་སྦྱོར་ལ། </s>
    <s id="38:2">ལྟ་བར་སོང་བ་ཐམས་ཅད་དང་ཡང་བྲལ་ཞིང་ལྟ་བར་སོང་བ་ལས་རྣམ་པར་གྲོལ་བ་ཡང་མ་ཡིན་པ་ནི་སྟོང་པ་ཉིད་ལ་སྦྱོར་བ་སྟེ། </s>
  </p>
  <p id="39">
    <s id="39:1">སྟོང་པ་ཉིད་གང་གིས་སྟོང་པ་ཉིད་སྟོང་པའི་སྟོང་པ་ཉིད་དེས་ལྟ་བར་གྱུར་པ་རྣམས་སྟོང་པ་དང་། </s>
    <s id="39:2">སྟོང་པ་ཉིད་གང་གིས་ལྟ་བར་གྱུར་པ་རྣམས་སྟོང་པའི་སྟོང་པ་ཉིད་དེས་ཆོས་ཐམས་ཅད་སྟོང་པར་འདི་ཤེས་ཤིང་ཤེས་པ་ལ་ལྷག་པའི་ང་རྒྱལ་ཡང་མེད་པ་གང་ཡིན་པ་འདི་ཡང་བྱང་ཆུབ་སེམས་དཔའི་སྦྱོར་བ་ཡང་དག་པའོ། །</s>
  </p>
  <p id="40">
    <s id="40:1">ལྷའི་བུ་གཞན་ཡང་མཚན་མ་མེད་པ་ལ་རློམ་སེམས་མེད་པར་ཡང་སྦྱོར་ལ། །</s>
    <s id="40:2">རྣམ་པར་རྟོག་པ་ཐམས་ཅད་དང་བྲལ་<ref folio="F.243.b"/>ཞིང་རྣམ་པར་རྟོག་པ་ལས་གྲོལ་བ་ཡང་མ་ཡིན་པ་ནི་མཚན་མ་མེད་པ་ལ་སྦྱོར་བ་སྟེ། </s>
  </p>
  <p id="41">
    <s id="41:1">རྣམ་པར་རྟོག་པ་གང་གིས་མཚན་མ་མེད་པ་ལ་རྣམ་པར་རྟོག་པའི་རྣམ་པར་རྟོག་པ་དེ་ཡང་མཚན་མ་མེད་པ་དང་མཉམ་ཞིང་</s>
    <s id="41:2">རྣམ་པར་རྟོག་པ་དེ་དང་མཚན་མ་མེད་པ་ཡང་མཚན་མ་མེད་པར་རྣམ་པར་རྟོག་པས་མཉམ་པར་ཤེས་ཏེ</s>
  </p>
  <p id="42">
    <s id="42:1">འདི་ཤེས་ཤིང་ཤེས་པ་ལ་ལྷག་པའི་ང་རྒྱལ་ཡང་མེད་པ་གང་ཡིན་པ་འདི་ཡང་བྱང་ཆུབ་སེམས་དཔའི་སྦྱོར་བ་ཡང་དག་པའོ། །</s>
  </p>
  <p id="43">
    <s id="43:1">གཞན་ཡང་སྨོན་པ་མེད་པ་ལ་རློམ་སེམས་མེད་པར་ཡང་སྦྱོར་ལ། བསམས་བཞིན་དུ་སྐྱེ་བ་ཡོངས་སུ་འཛིན་པར་ཡང་སྦྱོར་ཏེ། </s>
  </p>
  <p id="44">
    <s id="44:1">དེ་སྨོན་ལམ་འདེབས་ཀྱང་སེམས་ཀྱིས་བག་ལ་ཉལ་བར་མི་བྱེད་ཅིང་། </s>
    <s id="44:2">སྨོན་ལམ་འདེབས་ཀྱང་སྨོན་ལམ་གྱིས་རྒྱུ་བ་ཡང་མེད་ལ། </s>
    <s id="44:3">སྐྱེ་ཡང་སྐྱེ་ཞིང་མཐའ་གཉི་གར་ལྟ་བ་དང་བྲལ་བ་འདི་ལྟ་སྟེ། </s>
  </p>
  <p id="45">
    <s id="45:1">ངར་འཛིན་པ་དང་། ང་ཡིར་འཛིན་པའི་ལྟ་བ་དང་བྲལ་བར་གྱུར་ཅིང་། </s>
    <s id="45:2">སྐྱེ་ཡང་སྐྱེ་ལ་འཆི་འཕོ་དང་སྐྱེ་བ་དང་ཡང་བྲལ་བ་ཡིན་ཏེ། </s>
  </p>
  <p id="46">
    <s id="46:1">འདི་ཤེས་ཤིང་ཤེས་པ་ལ་ལྷག་པའི་ང་རྒྱལ་ཡང་མེད་པ་གང་ཡིན་པ་འདི་ཡང་བྱང་ཆུབ་སེམས་དཔའི་སྦྱོར་བ་ཡང་དག་པའོ། །</s>
  </p>
  <p id="47">
    <s id="47:1">ལྷའི་བུ་གཞན་ཡང་བྱང་ཆུབ་སེམས་དཔའ་རྣམས་ཀྱི་སྦྱོར་བ་ཡང་དག་པ་ཡང་དག་ཕུལ་ནི་གང་ཤེས་རབ་ཀྱི་ཤེས་པས་བརྩོན་པ་ཡང་མེད་ལ། </s>
    <s id="47:2">ཐབས་ཀྱི་ཤེས་པས་དགེ་བའི་ཆོས་ཐམས་ཅད་སྡུད་པར་ཡང་སྦྱོར་བ་དང་། </s>
    <s id="47:3">ཤེས་རབ་ཀྱི་ཤེས་པས་བདག་མེད་པ་དང་། སེམས་ཅན་མེད་པ་དང་། སྲོག་མེད་པ་དང་། གསོ་བ་མེད་པ་དང་། གང་ཟག་མེད་པར་ཡང་སྦྱོར་ལ། </s>
    <s id="47:4">ཐབས་ཀྱི་ཤེས་པས་སེམས་ཅན་ཐམས་ཅད་ཡོངས་སུ་སྨིན་པར་བྱེད་པར་ཡང་སྦྱོར་བ་དང་། </s>
    <s id="47:5">ཤེས་རབ་ཀྱི་ཤེས་པས་ཆོས་ཐམས་ཅད་བླང་བ་མེད་པ་དང་། དོར་བ་མེད་པར་ཡང་སྦྱོར་ལ། </s>
    <s id="47:6">ཐབས་ཀྱི་ཤེས་པས་ཆོས་ཐམས་ཅད་ཡོངས་སུ་འཛིན་པར་ཡང་སྦྱོར་བ་དང་། </s>
    <s id="47:7">ཤེས་རབ་ཀྱི་ཤེས་པས་སངས་རྒྱས་ཐམས་ཅད་དང་ཆོས་ཀྱི་དབྱིངས་དབྱེར་མེད་པར་ཡང་སྦྱོར་ལ། </s>
    <s id="47:8">ཐབས་ཀྱི་ཤེས་པས་སངས་རྒྱས་ཐམས་ཅད་ལ་བླ་མར་བྱ་བ་དང་། གུས་པར་བྱ་བ་དང་། མཆོད་པ་དང་། རིམ་གྲོ་བྱེད་པར་ཡང་སྦྱོར་བ་དང་། </s>
    <s id="47:9">ཤེས་རབ་ཀྱི་ཤེས་པས་སངས་རྒྱས་ཀྱི་ཞིང་ཐམས་ཅད་ནམ་མཁའི་ཞིང་དུ་ཡང་སྦྱོར་ལ། </s>
    <s id="47:10">ཐབས་ཀྱི་ཤེས་པས་སངས་རྒྱས་ཀྱི་ཞིང་གི་ཡོན་ཏན་བཀོད་པ་<ref folio="F.244.a"/>ཡོངས་སུ་སྦྱོར་བའི་རྒྱན་ལ་སྦྱོར་བ་དང་། </s>
    <s id="47:11">ཤེས་རབ་ཀྱི་ཤེས་པས་འཕགས་པ་ཐམས་ཅད་འདུས་མ་བྱས་ཀྱིས་རབ་ཏུ་ཕྱེ་བར་ཡང་སྦྱོར་ལ། </s>
    <s id="47:12">ཐབས་ཀྱི་ཤེས་པས་འཕགས་པ་ཐམས་ཅད་ལ་བླ་མ་དང་། གུས་པ་དང་། རིམ་གྲོ་བྱེད་པར་ཡང་སྦྱོར་བ་དང་། </s>
    <s id="47:13">ཤེས་རབ་ཀྱི་ཤེས་པས་སངས་རྒྱས་ཀྱི་སྐུ་ཟག་པ་མེད་པར་སོ་སོར་རྟོག་པར་ཡང་སྦྱོར་ལ། </s>
    <s id="47:14">ཐབས་ཀྱི་ཤེས་པས་མཚན་དང་དཔེ་བྱད་བཟང་པོ་དང་། རྒྱན་ལ་ཡང་སྦྱོར་བ་དང་། </s>
    <s id="47:15">ཤེས་རབ་ཀྱི་ཤེས་པས་འདུ་བྱེད་ཐམས་ཅད་མ་སྐྱེས་པ་དང་། མ་བྱུང་བར་སོ་སོར་རྟོག་པར་ཡང་སྦྱོར་ལ། </s>
    <s id="47:16">ཐབས་ཀྱི་ཤེས་པས་བསམས་བཞིན་དུ་སྲིད་པར་སྐྱེ་བ་ཡོངས་སུ་འཛིན་པར་ཡང་སྦྱོར་བ་དང་། </s>
    <s id="47:17">ཤེས་རབ་ཀྱི་ཤེས་པས་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པར་ཡང་སྦྱོར་ལ། </s>
    <s id="47:18">ཐབས་ཀྱི་ཤེས་པས་ལྟ་བ་དང་རྣམ་པར་རྟོག་པ་དང་། སྨོན་ལམ་སྤང་བ་སྟོན་པར་ཡང་སྦྱོར་བ་དང་། </s>
    <s id="47:19">ཤེས་རབ་ཀྱི་ཤེས་པས་མངོན་པར་ཤེས་པ་སྐྱེ་བ་མེད་པར་ཡང་སྦྱོར་ལ། </s>
    <s id="47:20">ཐབས་ཀྱི་ཤེས་པས་མངོན་པར་ཤེས་པ་ཐམས་ཅད་ཀྱིས་རྣམ་པར་འཕྲུལ་བར་ཡང་སྦྱོར་བ་དང་། </s>
    <s id="47:21">ཤེས་རབ་ཀྱི་ཤེས་པས་ཕུང་པོ་དང་། ཁམས་དང་། སྐྱེ་མཆེད་མ་སྐྱེས་པ་དང་། མི་སྩོགས་པར་ཡང་སྦྱོར་ལ། </s>
    <s id="47:22">ཐབས་ཀྱི་ཤེས་པས་ཕུང་པོ་དང་། ཁམས་དང་། སྐྱེ་མཆེད་ཡོངས་སུ་འདོར་བར་ཡང་སྦྱོར་བ་དང་</s>
    <s id="47:23">ཤེས་རབ་ཀྱི་ཤེས་པས་སྲིད་པ་མྱ་ངན་ལས་འདས་པའི་རང་བཞིན་དུ་རྟོགས་པར་བྱེད་པར་ཡང་སྦྱོར་ལ། </s>
    <s id="47:24">ཐབས་ཀྱི་ཤེས་པས་འཁོར་བ་ན་སེམས་ཅན་ཡོངས་སུ་སྨིན་པར་བྱེད་པར་ཡང་སྦྱོར་བ་དང་། </s>
    <s id="47:25">ཤེས་རབ་ཀྱི་ཤེས་པས་ཤེས་རབ་ཀྱི་མིག་ལ་ཡང་སྦྱོར་ལ། </s>
    <s id="47:26">ཐབས་ཀྱི་ཤེས་པས་ལྷའི་མིག་མངོན་པར་བསྒྲུབ་པ་ལ་ཡང་སྦྱོར་བ་དང་། </s>
    <s id="47:27">ཤེས་རབ་ཀྱི་ཤེས་པས་ཆོས་བརྗོད་དུ་མེད་པར་ཁོང་དུ་ཆུད་པར་ཡང་སྦྱོར་ལ། </s>
    <s id="47:28">ཐབས་ཀྱི་ཤེས་པས་ཡི་གེ་དང་ངེས་པའི་ཚིག་གིས་ཆོས་སྟོན་པར་ཡང་སྦྱོར་བ་དང་། </s>
    <s id="47:29">ཤེས་རབ་ཀྱི་ཤེས་པས་དོན་དང་ཆོས་སོ་སོ་ཡང་དག་པར་རིག་པ་ལ་ཡང་སྦྱོར་ལ། </s>
    <s id="47:30">ཐབས་ཀྱི་ཤེས་པས་ངེས་པའི་ཚིག་དང་སྤོབས་པ་སོ་སོ་ཡང་དག་པར་རིག་པ་ལ་ཡང་སྦྱོར་བ་དང་། </s>
    <s id="47:31">ཤེས་རབ་ཀྱི་ཤེས་པས་སེམས་ཅན་གྱི་དབང་པོ་མཆོག་དང་། མཆོག་མ་ཡིན་པ་<ref folio="F.244.b"/>ཐམས་ཅད་ཤེས་པ་ལ་ཡང་སྦྱོར་ལ། </s>
    <s id="47:32">ཐབས་ཀྱི་ཤེས་པས་སོ་སོ་ཅི་རིག་པར་ཆོས་སྟོན་པར་ཡང་སྦྱོར་བ་དང་། </s>
    <s id="47:33">ཤེས་རབ་ཀྱི་ཤེས་པས་སེམས་ཅན་གྱི་སྤྱོད་པ་བརྒྱད་ཁྲི་བཞི་སྟོང་ཁོང་དུ་ཆུད་པར་བྱེད་པར་ཡང་སྦྱོར་ལ། </s>
    <s id="47:34">ཐབས་ཀྱི་ཤེས་པས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡང་དག་པར་སྟོན་པར་ཡང་སྦྱོར་བ་</s>
    <s id="47:35">འདི་ནི་ལྷའི་བུ་བྱང་ཆུབ་སེམས་དཔའ་རྣམས་ཀྱི་སྦྱོར་བ་ཡང་དག་པ་ཡང་དག་ཕུལ་ལོ། །</s>
  </p>
  <p id="48">
    <s id="48:1">འཇམ་དཔལ་གཞོན་ནུར་གྱུར་པས་སྦྱོར་བ་ཡང་དག་པ་འདི་བསྟན་པ་ན། </s>
  </p>
  <p id="49">
    <s id="49:1">འཁོར་དེ་ལས་ལྷའི་བུ་བརྒྱད་སྟོང་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་སོ། །</s>
  </p>
  <p id="50">
    <s id="50:1">བྱང་ཆུབ་སེམས་དཔའ་ལྔ་སྟོང་ནི་མི་སྐྱེ་བའི་ཆོས་ལ་བཟོད་པ་སྐྱེས་སོ། །</s>
  </p>
  <p id="51">
    <s id="51:1">བཅོམ་ལྡན་འདས་ཀྱིས་ཀྱང་འཇམ་དཔལ་གཞོན་ནུར་གྱུར་པ་ལ། འཇམ་དཔལ་ཁྱོད་ཀྱིས་བྱང་ཆུབ་སེམས་དཔའ་རྣམས་ཀྱི་སྦྱོར་བ་ཡང་དག་པ་འདི་ལེགས་པར་བཤད་པ་ལེགས་སོ་ཞེས་ལེགས་སོ་ཞེས་བྱ་བ་བྱིན་ནོ། །</s>
  </p>
  <p id="52">
    <s id="52:1">དེ་ནས་ལྷའི་བུ་འོད་མང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="53">
    <s id="53:1">འཇམ་དཔལ་ཁྱོད་ལ་དེ་བཞིན་གཤེགས་པས་གང་གི་ཕྱིར་ལེགས་སོ་ཞེས་བྱ་བ་བྱིན་པས་ཅི་ཁྱོད་དགའ་བར་འགྱུར་རམ། </s>
    <s id="53:2">འཇམ་དཔལ་གྱིས་སྨྲས་པ། </s>
    <s id="53:3">ལྷའི་བུ་འདི་ཇི་སྙམ་དུ་སེམས། གང་སྤྲུལ་པས་སྤྲུལ་པ་ལ་ལེགས་སོ་ཞེས་བྱ་བ་བྱིན་ན་སྤྲུལ་པ་དེ་ལ་ཅི་དགའ་བ་འགྱུར་བ་ལྟ་ཡོད་དམ། </s>
    <s id="53:4">ལྷའི་བུས་སྨྲས་པ། </s>
    <s id="53:5">འཇམ་དཔལ་སྤྲུལ་པ་ལ་རྗེས་སུ་ཆགས་པ་ཡང་མེད། ཁོང་ཁྲོ་བ་ཡང་མེད་ན་དེ་ལ་དགའ་བར་འགྱུར་བ་ཅི་ཞིག་ཡོད། </s>
  </p>
  <p id="54">
    <s id="54:1">འཇམ་དཔལ་གྱིས་སྨྲས་པ། </s>
    <s id="54:2">ལྷའི་བུ་དེ་བཞིན་དུ་ཆོས་ཐམས་ཅད་ཀྱང་སྤྲུལ་པའི་ངོ་བོ་ཉིད་ཀྱི་མཚན་ཉིད་དེ། དེ་བཞིན་གཤེགས་པ་ཡང་དེའི་མཚན་ཉིད་ལ་འཇམ་དཔལ་ཡང་དེའི་མཚན་ཉིད་ཡིན་ན། </s>
  </p>
  <p id="55">
    <s id="55:1">དེ་ལ་ལེགས་སོ་ཞེས་བྱ་བས་ཁོ་བོ་དགའ་བར་འགྱུར་དུ་ཅི་ཞིག་ཡོད། </s>
  </p>
  <p id="56">
    <s id="56:1">ལྷའི་བུ་འདི་ལྟ་སྟེ་དཔེར་ན། བྲག་ཅ་ནི་སྒྲ་སྙན་པ་དང་། མི་སྙན་པ་རྣམས་ལ་རྗེས་སུ་ཆགས་པར་ཡང་མི་འགྱུར། </s>
  </p>
  <p id="57">
    <s id="57:1">ཁོང་ཁྲོ་བར་ཡང་མི་འགྱུར་རོ། །</s>
  </p>
  <p id="58">
    <s id="58:1">ལྷའི་བུ་དེ་བཞིན་དུ་ཆོས་ཐམས་ཅད་ནི་བྲག་ཅའི་ངོ་བོ་ཉིད་ཀྱི་རང་བཞིན་ཏེ། </s>
  </p>
  <p id="59">
    <s id="59:1">དེ་བཞིན་གཤེགས་པ་ཡང་དེའི་རང་བཞིན་འཇམ་དཔལ་ཡང་དེའི་རང་བཞིན་ཡིན་ན། </s>
  </p>
  <p id="60">
    <s id="60:1">དེ་ལ་ལེགས་སོ་ཞེས་<ref folio="F.245.a"/>བྱ་བས་ཁོ་བོ་དགའ་བར་འགྱུར་དུ་ཅི་ཡོད། </s>
  </p>
  <p id="61">
    <s id="61:1">ལྷའི་བུས་སྨྲས་པ། </s>
    <s id="61:2">འཇམ་དཔལ་དེ་བཞིན་གཤེགས་པས་སུ་ལ་ལེགས་སོ་ཞེས་བྱ་བ་གནང་། </s>
    <s id="61:3">འཇམ་དཔལ་གྱིས་སྨྲས་པ། </s>
    <s id="61:4">ལྷའི་བུ་རྣམ་པར་ཤེས་པ་མི་གནས་པར་སྟོན་པ་དང་། </s>
    <s id="61:5">བསྟན་པ་ཐམས་ཅད་ལ་སུའི་བློ་ཐོགས་པར་མི་འགྱུར་བ་དང་། </s>
    <s id="61:6">སུ་སེམས་ཅན་ཐམས་ཅད་ལ་སེམས་ཅན་དུ་འདུ་ཤེས་མི་འཇུག་པ་དང་། </s>
    <s id="61:7">སུ་ཆོས་ཐམས་ཅད་ལ་ཆོས་སུ་འདུ་ཤེས་མི་འཇུག་པ་དང་། </s>
    <s id="61:8">སུ་བསམ་པ་མྱ་ངན་ལས་འདས་པ་ལ་ཡང་གནས་ལ། སྦྱོར་བ་འཁོར་བ་ལ་ཡང་གནས་པ་དང་། </s>
    <s id="61:9">སུ་བདུད་ཀྱི་ལས་ཁོང་དུ་ཆུད་ནས་བདུད་ཀྱི་ལས་ཀྱང་སངས་རྒྱས་ཀྱི་ཕྲིན་ལས་སུ་ཤེས་ཤིང་། </s>
    <s id="61:10">སངས་རྒྱས་ཀྱི་ཕྲིན་ལས་ལ་མངོན་པར་ཞེན་ནསངས་རྒྱས་ཀྱི་ཕྲིན་ལས་ཀྱང་བདུད་ཀྱི་ལས་སུ་ཤེས་པ་དེ་</s>
    <s id="61:11">ལྟ་བུའི་ཆོས་དང་ལྡན་པའི་བྱང་ཆུབ་སེམས་དཔའ་ལ། ལྷའི་བུ་དེ་བཞིན་གཤེགས་པས་ལེགས་སོ་ཞེས་བྱ་བ་གནང་ངོ་། །</s>
  </p>
  <p id="62">
    <s id="62:1">ལྷའི་བུས་སྨྲས་པ། </s>
    <s id="62:2">འཇམ་དཔལ་ཅི་དེ་ལྟ་བུའི་ཆོས་དང་ལྡན་པས་དེ་བཞིན་གཤེགས་པས་ཁྱོད་ལ། ལེགས་སོ་ཞེས་བྱ་བ་གནང་ངམ། </s>
    <s id="62:3">འཇམ་དཔལ་གྱིས་སྨྲས་པ། </s>
    <s id="62:4">ལྷའི་བུ་འདི་ཇི་སྙམ་དུ་སེམས། གང་མཉམ་པ་ཉིད་དེ་ལ་མི་མཉམ་པ་གང་ཡང་ཡོད་དམ། </s>
    <s id="62:5">ལྷའི་བུས་སྨྲས་པ། </s>
    <s id="62:6">འཇམ་དཔལ་མཉམ་པ་ཉིད་ལ་མི་མཉམ་པ་གང་ཡང་མེད་དོ། །</s>
  </p>
  <p id="63">
    <s id="63:1">འཇམ་དཔལ་གྱིས་སྨྲས་པ། </s>
    <s id="63:2">ལྷའི་བུ་མཉམ་པ་ཉིད་གང་དང་མཉམ་པ་དེ་དང་མཚམས་མེད་པ་མཉམ་མོ། །</s>
  </p>
  <p id="64">
    <s id="64:1">མཚམས་མེད་པ་གང་དང་མཉམ་པ་དེ་དང་ཁོ་བོ་མཉམ་མོ། །</s>
  </p>
  <p id="65">
    <s id="65:1">མཉམ་པ་ཉིད་གང་དང་མཉམ་པ་དེ་དང་ལྟ་བར་གྱུར་པ་རྣམས་མཉམ་མོ། །</s>
  </p>
  <p id="66">
    <s id="66:1">ལྟ་བར་གྱུར་པ་རྣམས་གང་དང་མཉམ་པ་དེ་དང་ཁོ་བོ་མཉམ་མོ། །</s>
  </p>
  <p id="67">
    <s id="67:1">མཉམ་པ་ཉིད་གང་དང་མཉམ་པ་དེ་དང་ཕྱིན་ཅི་ལོག་རྣམས་མཉམ་མོ། །</s>
  </p>
  <p id="68">
    <s id="68:1">ཕྱིན་ཅི་ལོག་རྣམས་གང་དང་མཉམ་པ་དེ་དང་ཁོ་བོ་མཉམ་མོ། །</s>
  </p>
  <p id="69">
    <s id="69:1">མཉམ་པ་ཉིད་གང་དང་མཉམ་པ་དེ་དང་དམིགས་པ་མཉམ་མོ། །</s>
  </p>
  <p id="70">
    <s id="70:1">དམིགས་པ་གང་དང་མཉམ་པ་དེ་དང་ཁོ་བོ་མཉམ་མོ། །</s>
  </p>
  <p id="71">
    <s id="71:1">མཉམ་པ་ཉིད་གང་དང་མཉམ་པ་དེ་དང་འཁོར་བའི་མཐའ་མཉམ་མོ། །</s>
  </p>
  <p id="72">
    <s id="72:1">འཁོར་བའི་མཐའ་གང་དང་མཉམ་པ་དེ་དང་མྱ་ངན་ལས་འདས་པའི་མཐའ་མཉམ་མོ། །</s>
  </p>
  <p id="73">
    <s id="73:1">མྱ་ངན་ལས་འདས་པའི་མཐའ་གང་དང་མཉམ་པ་དེ་དང་བདག་གི་མཐའ་<ref folio="F.245.b"/>མཉམ་མོ། །</s>
  </p>
  <p id="74">
    <s id="74:1">བདག་གི་མཐའ་གང་དང་མཉམ་པ་དེ་དང་ཡང་དག་པའི་མཐའ་མཉམ་མོ། །</s>
  </p>
  <p id="75">
    <s id="75:1">ཡང་དག་པའི་མཐའ་གང་དང་མཉམ་པ་དེ་དང་མ་རིག་པ་དང་། སྲིད་པ་དང་། སྲེད་པའི་མཐའ་མཉམ་མོ། །</s>
  </p>
  <p id="76">
    <s id="76:1">མ་རིག་པ་དང་། སྲིད་པ་དང་། སྲེད་པའི་མཐའ་གང་དང་མཉམ་པ་དེ་དང་རིག་པ་དང་། རྣམ་པར་གྲོལ་བའི་མཐའ་མཉམ་མོ། </s>
  </p>
  <p id="77">
    <s id="77:1">རིག་པ་དང་། རྣམ་པར་གྲོལ་བའི་མཐའ་གང་དང་མཉམ་པ་དེ་དང་འདོད་ཆགས་དང་། ཞེ་སྡང་དང་། གཏི་མུག་གི་མཐའ་མཉམ་མོ། །</s>
  </p>
  <p id="78">
    <s id="78:1">འདོད་ཆགས་དང་། ཞེ་སྡང་དང་། གཏི་མུག་གི་མཐའ་གང་དང་མཉམ་པ་དེ་དང་སྟོང་པ་ཉིད་དང་། མཚན་མ་མེད་པ་དང་སྨོན་པ་མེད་པའི་མཐའ་མཉམ་མོ། །</s>
  </p>
  <p id="79">
    <s id="79:1">སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་མཐའ་གང་དང་མཉམ་པ་དེ་དང་འདུས་བྱས་ཀྱི་མཐའ་མཉམ་མོ། །</s>
  </p>
  <p id="80">
    <s id="80:1">འདུས་བྱས་ཀྱི་མཐའ་གང་དང་མཉམ་པ་དེ་དང་། འདུས་མ་བྱས་ཀྱི་མཐའ་མཉམ་མོ། །</s>
  </p>
  <p id="81">
    <s id="81:1">འདུས་མ་བྱས་ཀྱི་མཐའ་གང་དང་མཉམ་པ་དེ་དང་འཇམ་དཔལ་གཞོན་ནུར་གྱུར་པ་མཉམ་སྟེ། </s>
  </p>
  <p id="82">
    <s id="82:1">ལྷའི་བུ་མཉམ་པ་ཉིད་དེས་ཆོས་ཐམས་ཅད་མཉམ་མོ། །</s>
  </p>
  <p id="83">
    <s id="83:1">དེ་ལ་སུ་འཆད་པ་དང་། གང་བཤད་པ་དང་། གང་ལ་བཤད་པ་དང་། སུ་ལ་ལེགས་སོ་ཞེས་བྱ་བ་སྦྱིན་པའི་ཆོས་དེ་དག་ཐམས་ཅད་ནམ་མཁའ་དང་མཉམ་པ་ཉིད་ཀྱིས་མཉམ་སྟེ</s>
  </p>
  <p id="84">
    <s id="84:1">ནམ་མཁའ་ཡང་འདུས་མ་བྱས་ཡིན་པས་ནམ་མཁའ་ནི་མཉམ་པ་ཡང་མེད། མི་མཉམ་པ་ཡང་མེད་དེ། </s>
  </p>
  <p id="85">
    <s id="85:1">སུ་རྗེས་སུ་མི་འགྲོ་བའི་ཚུལ་གྱིས་མཉམ་པ་ཉིད་འདི་དག་གི་རྗེས་སུ་སོང་བ་དེ་ལ་དེ་བཞིན་གཤེགས་པས་ལེགས་སོ་ཞེས་བྱ་བ་གནང་ངོ་། །</s>
  </p>
  <p id="86">
    <s id="86:1">ལྷའི་བུས་སྨྲས་པ། </s>
    <s id="86:2">འཇམ་དཔལ་ཁྱོད་ལེགས་སོ་ཞེས་བྱ་བ་དང་ལེགས་སོ་ཞེས་བྱ་བ་མ་ཡིན་པ་ལས་བརྩམས་ཏེ་ཆོས་བསྟན་པ་ལ་སྤོབས་པར་གྱིས་ཤིག །</s>
    <s id="86:3">འཇམ་དཔལ་གྱིས་སྨྲས་པ། </s>
    <s id="86:4">ལྷའི་བུ་ལྷག་པའི་བསམ་པས་བྱང་ཆུབ་ཀྱི་ཕྱིར་འཇུག་པ་ནི་ལེགས་པའོ། །</s>
  </p>
  <p id="87">
    <s id="87:1">གཡོ་དང་སྒྱུས་ཉེ་བར་སྤྱོད་པ་ནི་ལེགས་པ་མ་ཡིན་པའོ། །</s>
  </p>
  <p id="88">
    <s id="88:1">སྙིང་རྗེ་ཆེན་པོས་སེམས་ཅན་ཐམས་ཅད་མི་གཏོང་བ་ནི་ལེགས་པའོ། །</s>
  </p>
  <p id="89">
    <s id="89:1">སེམས་ཅན་རྣམས་ལ་རྣམ་པར་འཚེ་བ་ནི་ལེགས་པ་མ་ཡིན་པའོ། །</s>
  </p>
  <p id="90">
    <s id="90:1">སེམས་ཅན་ཐམས་ཅད་ལ་ཞེ་འགྲས་པ་མེད་པའི་སེམས་ནི་ལེགས་པའོ། །</s>
  </p>
  <p id="91">
    <s id="91:1">གནོད་སེམས་ཀྱི་བསམ་པ་ནི་ལེགས་པ་མ་ཡིན་པའོ། །</s>
  </p>
  <p id="92">
    <s id="92:1">ཉེས་པ་བྱུང་བ་མི་འཆབ་ཅིང་འཆགས་<ref folio="F.246.a"/>ཏེ་རྣམ་པར་འབྱེད་ལ་ཀུན་ནས་བསྐོར་བ་མེད་པར་གནས་པ་ནི་ལེགས་པའོ། །</s>
  </p>
  <p id="93">
    <s id="93:1">ཉེས་པ་བྱུང་བ་འཆབ་པ་ནི་ལེགས་པ་མ་ཡིན་པའོ། །</s>
  </p>
  <p id="94">
    <s id="94:1">བདག་གི་འཁྲུལ་པ་ལ་སོ་སོར་རྟོག་པ་ནི་ལེགས་པའོ། །</s>
  </p>
  <p id="95">
    <s id="95:1">གཞན་གྱི་འཁྲུལ་པའི་སྐྱོན་ཚོལ་བ་ནི་ལེགས་པ་མ་ཡིན་པའོ། །</s>
  </p>
  <p id="96">
    <s id="96:1">བྱས་པ་གཟོ་བ་དང་། བྱས་པ་ཤེས་པ་དང་། བྱས་པ་ཆུད་མི་གཟོན་པ་དང་། བྱས་པ་ལ་ལན་དུ་ཕན་འདོགས་པ་ནི་ལེགས་པའོ། །</s>
  </p>
  <p id="97">
    <s id="97:1">བྱས་པ་མི་གཟོ་བ་དང་། བྱས་པ་མི་ཤེས་པ་དང་། བྱས་པ་ཆུད་གཟོན་པ་དང་། བྱས་པ་ལ་ལན་དུ་ཕན་མི་འདོགས་པ་ནི་ལེགས་པ་མ་ཡིན་པའོ། །</s>
  </p>
  <p id="98">
    <s id="98:1">ཐོས་པ་ཡང་དག་པར་སྒྲུབ་པ་ནི་ལེགས་པའོ། །</s>
  </p>
  <p id="99">
    <s id="99:1">ཐོས་པ་ལོག་པར་བསྒྲུབ་པ་ནི་ལེགས་པ་མ་ཡིན་པའོ། །</s>
  </p>
  <p id="100">
    <s id="100:1">བསླབ་པ་ཡང་དག་པར་བླངས་ནས་མ་ཉམས་པ་ནི་ལེགས་པའོ། །</s>
  </p>
  <p id="101">
    <s id="101:1">བསླབ་པ་ཡང་དག་པར་བླངས་པ་ལས་འདའ་བ་ནི་ལེགས་པ་མ་ཡིན་པའོ། །</s>
  </p>
  <p id="102">
    <s id="102:1">དབེན་པ་ལ་སེམས་གཞོལ་ཞིང་དབེན་པ་ལ་དགའ་བ་ནི་ལེགས་པའོ། །</s>
  </p>
  <p id="103">
    <s id="103:1">འདུ་འཛི་ལ་དགའ་བ་ནི་ལེགས་པ་མ་ཡིན་པའོ། །</s>
  </p>
  <p id="104">
    <s id="104:1">དགོན་པ་ལ་གནས་པར་ལུས་དང་སྲོག་འདོར་བ་ནི་ལེགས་པའོ། །</s>
  </p>
  <p id="105">
    <s id="105:1">ལུས་དང་སྲོག་ལ་ལྟ་བ་ནི་ལེགས་པ་མ་ཡིན་པའོ། །</s>
  </p>
  <p id="106">
    <s id="106:1">འཕགས་པའི་རིགས་ལ་ཡང་དག་པར་དགའ་བ་དང་རུང་བ་རྣམས་ལ་ཚོད་རིག་པ་ནི་ལེགས་པའོ། །</s>
  </p>
  <p id="107">
    <s id="107:1">ཆོག་མི་ཤེས་ཤིང་འདོད་པ་ཆེ་ལ་སྡིག་པ་འདོད་པ་ནི་ལེགས་པ་མ་ཡིན་པའོ། །</s>
  </p>
  <p id="108">
    <s id="108:1">ཉམ་ཆུང་བ་རྣམས་ལ་བཟོད་ཅིང་དང་དུ་ལེན་པ་ནི་ལེགས་པའོ། །</s>
  </p>
  <p id="109">
    <s id="109:1">སེམས་ཅན་རྣམས་ལ་སྨ་འབེབས་པ་ནི་ལེགས་པ་མ་ཡིན་པའོ། །</s>
  </p>
  <p id="110">
    <s id="110:1">འཚོ་བ་དག་པ་ནི་ལེགས་པའོ། །</s>
  </p>
  <p id="111">
    <s id="111:1">སྙོམ་ལས་ཅན་ནི་ལེགས་པ་མ་ཡིན་པའོ། །</s>
  </p>
  <p id="112">
    <s id="112:1">སྐྱབས་སུ་སོང་བ་རྣམས་མི་གཏོང་བ་ནི་ལེགས་པའོ། །</s>
  </p>
  <p id="113">
    <s id="113:1">སྐྱབས་སུ་སོང་བ་རྣམས་ལ་འཁུ་བ་ནི་ལེགས་པ་མ་ཡིན་པའོ། །</s>
  </p>
  <p id="114">
    <s id="114:1">དམ་བཅས་པ་ལས་མི་ཉམས་པའི་ཚིག་བདེན་པ་དང་། ཇི་སྐད་སྨྲས་པ་དེ་བཞིན་བྱེད་པ་ནི་ལེགས་པའོ། །</s>
  </p>
  <p id="115">
    <s id="115:1">འཇིག་རྟེན་ཐམས་ཅད་ལ་སླུ་བ་ནི་ལེགས་པ་མ་ཡིན་པའོ། །</s>
  </p>
  <p id="116">
    <s id="116:1">དམ་པའི་ཆོས་ཡོངས་སུ་འཛིན་པ་ནི་ལེགས་པའོ། །</s>
  </p>
  <p id="117">
    <s id="117:1">དམ་པའི་ཆོས་ཡོངས་སུ་སྤོང་བ་ནི་ལེགས་པ་མ་ཡིན་པའོ། །</s>
  </p>
  <p id="118">
    <s id="118:1">ཐོས་པ་ལ་སེར་སྣ་མེད་ཅིང་ཆོས་ལ་སློབ་དཔོན་གྱིས་དཔེ་མཁྱུད་མེད་དེ་ཟང་ཟིང་མེད་པར་ཆོས་སྟོན་པ་ནི་ལེགས་པའོ། །</s>
  </p>
  <p id="119">
    <s id="119:1">ཆོས་ལ་སེར་སྣ་བྱེད་ཅིང་ཆོས་ལ་སློབ་དཔོན་གྱིས་དཔེ་མཁྱུད་བྱེད་དེ་ཟང་ཟིང་དང་འབྲེལ་བའི་སེམས་ཀྱིས་ཆོས་སྟོན་པ་ནི་ལེགས་<ref folio="F.246.b"/>པ་མ་ཡིན་པའོ། །</s>
  </p>
  <p id="120">
    <s id="120:1">སེམས་ཅན་ཡོངས་སུ་སྨིན་པར་བྱེད་པའི་ཐབས་དང་ལྡན་པའི་བསྡུ་བ་ནི་ལེགས་པའོ། །</s>
  </p>
  <p id="121">
    <s id="121:1">སེམས་ཅན་ལ་མི་ལྟ་ཞིང་ཐབས་དང་མི་ལྡན་པར་བསྡུ་བའི་དངོས་པོ་སྟོན་པ་ནི་ལེགས་པ་མ་ཡིན་པའོ། །</s>
  </p>
  <p id="122">
    <s id="122:1">ཕ་རོལ་ཏུ་ཕྱིན་པ་དྲུག་ཚོལ་བ་ནི་ལེགས་པའོ། །</s>
  </p>
  <p id="123">
    <s id="123:1">ཕ་རོལ་ཏུ་ཕྱིན་པ་དྲུག་གི་མི་འཐུན་པའི་ཕྱོགས་ནི་ལེགས་པ་མ་ཡིན་པའོ། །</s>
  </p>
  <p id="124">
    <s id="124:1">ཤེས་པས་བྱས་པའི་ལས་རྣམས་ནི་ལེགས་པའོ། །</s>
  </p>
  <p id="125">
    <s id="125:1">ང་རྒྱལ་གྱིས་བྱས་པའི་ལས་རྣམས་ནི་ལེགས་པ་མ་ཡིན་པའོ། །</s>
  </p>
  <p id="126">
    <s id="126:1" flag="alternateSource">མཛའ་བ་བརྟན་པ་ནི་ལེགས་པའོ། །</s>
  </p>
  <p id="127">
    <s id="127:1">ངན་པ་དང་བཤེས་པ་ནི་ལེགས་པ་མ་ཡིན་པའོ། །</s>
  </p>
  <p id="128">
    <s id="128:1">དགེ་བ་བཅུའི་ལས་ཀྱི་ལམ་ལ་སྟེན་པ་ནི་ལེགས་པའོ། །</s>
  </p>
  <p id="129">
    <s id="129:1">མི་དགེ་བ་བཅུའི་ལས་ཀྱི་ལམ་དུ་ཞུགས་པ་ནི་ལེགས་པ་མ་ཡིན་པའོ། །</s>
  </p>
  <p id="130">
    <s id="130:1">སྡིག་པའི་ལས་ཐམས་ཅད་མི་སྤྱོད་པ་ནི་ལེགས་པའོ། །</s>
  </p>
  <p id="131">
    <s id="131:1">སྡིག་པའི་ལས་ཐམས་ཅད་ལ་ཞུགས་པ་ནི་ལེགས་པ་མ་ཡིན་པའོ། །</s>
  </p>
  <p id="132">
    <s id="132:1">ལྷའི་བུ་དམིགས་པ་ཅན་གྱི་རབ་ཏུ་འབྱུང་བ་ནི་ལེགས་པ་མ་ཡིན་པའོ། །</s>
  </p>
  <p id="133">
    <s id="133:1">སྟོང་པ་ཉིད་སྨྲ་བའི་མངོན་པར་འབྱུང་བ་ནི་ལེགས་པའོ། །</s>
  </p>
  <p id="134">
    <s id="134:1">འཇིག་རྟེན་རྒྱང་ཕན་པའི་གཏམ་སྨྲ་བའི་སེང་གེའི་ཁྲི་ནི་ལེགས་པ་མ་ཡིན་པའོ། །</s>
  </p>
  <p id="135">
    <s id="135:1">བྱང་ཆུབ་སེམས་དཔའི་སྡེ་སྣོད་རབ་ཏུ་ཐོབ་པའི་དམ་པའི་ཆོས་ཀྱི་གཏམ་སྨྲ་བའི་སེང་གེའི་ཁྲི་ནི་ལེགས་པའོ། །</s>
  </p>
  <p id="136">
    <s id="136:1">ཚུལ་ཁྲིམས་འཆལ་བས་དད་པས་བྱིན་པ་སྤྱད་པ་ནི་ལེགས་པ་མ་ཡིན་པའོ། །</s>
  </p>
  <p id="137">
    <s id="137:1">ཚུལ་ཁྲིམས་དང་ལྡན་པའི་ཐོབ་པ་དང་། བཀུར་སྟི་དང་ཚིགས་སུ་བཅད་པ་ཐམས་ཅད་ནི་ལེགས་པའོ། །</s>
  </p>
  <p id="138">
    <s id="138:1">ལྷག་པའི་ང་རྒྱལ་ཅན་གྱི་བྱང་ཆུབ་ནི་ལེགས་པ་མ་ཡིན་པའོ། །</s>
  </p>
  <p id="139">
    <s id="139:1">ལྷག་པའི་ང་རྒྱལ་མེད་པར་ཤེས་པའི་བརྡ་སྤྲོད་པ་ནི་ལེགས་པའོ། །</s>
  </p>
  <p id="140">
    <s id="140:1">བྱང་ཆུབ་སེམས་དཔའ་རྣམས་ལ་གནོད་པར་སེམས་པ་ནི་ལེགས་པ་མ་ཡིན་པའོ། །</s>
  </p>
  <p id="141">
    <s id="141:1">བྱང་ཆུབ་སེམས་དཔའ་རྣམས་ལ་སྟོན་པ་ཙམ་དུ་ཕངས་པར་འཛིན་པ་ནི་ལེགས་པའོ། །</s>
  </p>
  <p id="142">
    <s id="142:1">བྱང་ཆུབ་སེམས་དཔའི་མིང་གིས་རྙེད་པས་འཚོ་བ་ནི་ལེགས་པ་མ་ཡིན་པའོ། །</s>
  </p>
  <p id="143">
    <s id="143:1">བྱང་ཆུབ་སེམས་དཔའ་ཆོས་སྨྲ་བ་ཡང་དག་པར་སྒྲུབ་པ་ལ་གནས་པའི་རྙེད་པ་ནི་ལེགས་པའོ། །</s>
  </p>
  <p id="144">
    <s id="144:1">ལྷའི་བུ་དེ་ལྟར་ན་ཇི་ཙམ་དུ་དེ་བཞིན་གཤེགས་པའི་བཀའ་དང་འགལ་བ་དེ་ཙམ་དུ་ཐམས་ཅད་ལེགས་པ་མ་ཡིན་པའོ། །</s>
  </p>
  <p id="145">
    <s id="145:1">ཇི་ཙམ་དུ་དེ་བཞིན་གཤེགས་པའི་བཀའ་དང་འཐུན་པ་དེ་ཙམ་དུ་ཐམས་ཅད་ལེགས་པའོ། །</s>
  </p>
  <p id="146">
    <s id="146:1">ལྷའི་བུས་<ref folio="F.247.a"/>སྨྲས་པ། </s>
    <s id="146:2">འཇམ་དཔལ་ཁྱོད་ཅི་ལེགས་སོ་ཞེས་བྱ་བའི་ཆོས་ལ་བརྩོན་ནམ། འོན་ཏེ་ལེགས་པ་མ་ཡིན་ཞེས་བྱ་བའི་ཆོས་ལ་བརྩོན། </s>
  </p>
  <p id="147">
    <s id="147:1">འཇམ་དཔལ་གྱིས་སྨྲས་པ། </s>
    <s id="147:2">ལྷའི་བུ་ཁོ་བོ་ནི་ལེགས་སོ་ཞེས་བྱ་བའི་ཆོས་ལ་བརྩོན་པ་ཡང་མ་ཡིན། </s>
  </p>
  <p id="148">
    <s id="148:1">ལེགས་པ་མ་ཡིན་པ་ཞེས་བྱ་བའི་ཆོས་ལ་བརྩོན་པ་ཡང་མ་ཡིན་ནོ། །</s>
  </p>
  <p id="149">
    <s id="149:1">དེ་ཅིའི་ཕྱིར་ཞེ་ན། </s>
    <s id="149:2">ལྷའི་བུ་ཁོ་བོ་ནི་ཆོས་ཐམས་ཅད་ལ་བརྩོན་པ་མ་ཡིན་ནོ། །</s>
  </p>
  <p id="150">
    <s id="150:1">ལྷའི་བུས་སྨྲས་པ། </s>
    <s id="150:2">འཇམ་དཔལ་ཁྱོད་ཅི་དགེ་བའི་ཆོས་ལ་མི་བརྩོན་ནམ། </s>
    <s id="150:3">འཇམ་དཔལ་གྱིས་སྨྲས་པ། </s>
    <s id="150:4">ལྷའི་བུ་ཁོ་བོ་ནི་དགེ་བའི་ཆོས་ལ་བརྩོན་པ་ཡང་མ་ཡིན། །</s>
  </p>
  <p id="151">
    <s id="151:1">མི་དགེ་བའི་ཆོས་ལ་བརྩོན་པ་ཡང་མ་ཡིན་ནོ། །</s>
  </p>
  <p id="152">
    <s id="152:1">དེ་ཅིའི་ཕྱིར་ཞེ་ན། </s>
    <s id="152:2">ལྷའི་བུ་དགེ་བ་ཞེས་བྱ་བ་འདི་ཡང་འདུས་བྱས་སོ། །</s>
  </p>
  <p id="153">
    <s id="153:1">མི་དགེ་བ་ཞེས་བྱ་བ་འདི་ཡང་འདུས་བྱས་སོ། །</s>
  </p>
  <p id="154">
    <s id="154:1">མི་གཡོ་བ་ཞེས་བྱ་བ་འདི་ཡང་འདུས་བྱས་སོ། །</s>
  </p>
  <p id="155">
    <s id="155:1">ལྷའི་བུས་སྨྲས་པ། </s>
    <s id="155:2">འཇམ་དཔལ་ཁྱོད་ཅི་འདུས་མ་བྱས་པའམ། </s>
    <s id="155:3">འཇམ་དཔལ་གྱིས་སྨྲས་པ། </s>
    <s id="155:4">ལྷའི་བུ་གལ་ཏེ་འདུས་བྱས་ཀྱིས་སྐྲག་པ་ལྟ་ན་ནི་ཁོ་བོ་འདུས་མ་བྱས་སུ་འགྱུར་རོ། །</s>
  </p>
  <p id="156">
    <s id="156:1">ལྷའི་བུས་སྨྲས་པ། </s>
    <s id="156:2">འཇམ་དཔལ་ཁྱོད་ཅི་འདུས་བྱས་ཀྱིས་མི་སྐྲག་གམ། </s>
    <s id="156:3">འཇམ་དཔལ་གྱིས་སྨྲས་པ། </s>
    <s id="156:4">ལྷའི་བུ་གལ་ཏེ་ཡང་དག་པར་འདུས་བྱས་ཀྱིས་ཡོངས་སུ་གྲུབ་པ་ཞིག་མཐོང་ན་ནི་ཁོ་བོ་འདུས་བྱས་ཀྱིས་སྐྲག་པར་འགྱུར་རོ། །</s>
  </p>
  <p id="157">
    <s id="157:1">ལྷའི་བུས་སྨྲས་པ། </s>
    <s id="157:2">འཇམ་དཔལ་ཅི་ཁྱོད་ཀྱིས་ཡང་དག་པར་འདུས་བྱས་ཀྱིས་ཡོངས་སུ་གྲུབ་པ་མ་མཐོང་ངམ། </s>
    <s id="157:3">འཇམ་དཔལ་གྱིས་སྨྲས་པ། </s>
    <s id="157:4">ལྷའི་བུ་ཁོ་བོས་ནི་ཡང་དག་པར་འདུས་བྱས་ཀྱིས་ཡོངས་སུ་གྲུབ་པ་མ་མཐོང་སྟེའདུས་མ་བྱས་ཀྱིས་ཀྱང་མ་ཡིན་ནོ། །</s>
  </p>
  <p id="158">
    <s id="158:1">ལྷའི་བུས་སྨྲས་པ། </s>
    <s id="158:2">འཇམ་དཔལ་ཁྱོད་ཅི་འདུས་བྱས་སུ་གཏོགས་སམ། འོན་ཏེ་འདུས་མ་བྱས་སུ་གཏོགས། </s>
  </p>
  <p id="159">
    <s id="159:1">འཇམ་དཔལ་གྱིས་སྨྲས་པ། </s>
    <s id="159:2">ལྷའི་བུ་ཁོ་བོ་ནི་འདུས་བྱས་སུ་གཏོགས་པ་ཡང་མ་ཡིན། འདུས་མ་བྱས་སུ་གཏོགས་པ་ཡང་མ་ཡིན་ནོ། །</s>
  </p>
  <p id="160">
    <s id="160:1">དེ་ཅིའི་ཕྱིར་ཞེ་ན། </s>
    <s id="160:2">གལ་ཏེ་འདུས་བྱས་སུ་གཏོགས་པར་གྱུར་ན་ནི་བྱིས་པ་སོ་སོའི་སྐྱེ་བོ་ཐམས་ཅད་དང་འདྲ་བར་འགྱུར་རོ། །</s>
  </p>
  <p id="161">
    <s id="161:1">གལ་ཏེ་འདུས་མ་བྱས་སུ་གཏོགས་པར་གྱུར་ན་ནི་ཉན་ཐོས་དང་རང་སངས་རྒྱས་ཐམས་ཅད་དང་འདྲ་བར་འགྱུར་རོ། །</s>
  </p>
  <p id="162">
    <s id="162:1">ལྷའི་བུས་སྨྲས་པ། </s>
    <s id="162:2">འཇམ་དཔལ་གལ་ཏེ་ཁྱོད་འདུས་བྱས་སུ་གཏོགས་པ་<ref folio="F.247.b"/>ཡང་མ་ཡིན། འདུས་མ་བྱས་སུ་གཏོགས་པ་ཡང་མ་ཡིན་ན་ཁྱོད་ཇི་ལྟར་ཤེས་པར་བྱ། </s>
  </p>
  <p id="163">
    <s id="163:1">འཇམ་དཔལ་གྱིས་སྨྲས་པ། </s>
    <s id="163:2">ལྷའི་བུ་འདི་ཇི་སྙམ་དུ་སེམས། </s>
    <s id="163:3">གང་དེ་བཞིན་གཤེགས་པས་སྤྲུལ་པ་འདུས་བྱས་སུ་གཏོགས་སམ། འོན་ཏེ་འདུས་མ་བྱས་སུ་གཏོགས། </s>
  </p>
  <p id="164">
    <s id="164:1">ལྷའི་བུས་སྨྲས་པ། </s>
    <s id="164:2">འཇམ་དཔལ་དེ་བཞིན་གཤེགས་པས་སྤྲུལ་པ་ནི་འདུས་བྱས་སུ་གཏོགས་པ་ཡང་མ་ཡིན། འདུས་མ་བྱས་སུ་གཏོགས་པ་ཡང་མ་ཡིན་ནོ། །</s>
  </p>
  <p id="165">
    <s id="165:1">འཇམ་དཔལ་གྱིས་སྨྲས་པ། </s>
    <s id="165:2">ལྷའི་བུ་དེ་བཞིན་གཤེགས་པས་སྤྲུལ་པའི་ཆོས་ཀྱི་དེ་བཞིན་ཉིད་ཅི་འདྲ་བ་དེ་འདྲ་བར་ཁོ་བོ་ཤེས་པར་གྱིས་ཤིག །</s>
    <s id="165:3">ལྷའི་བུ་དེ་ཇི་སྙམ་དུ་སེམས། དེ་བཞིན་གཤེགས་པའི་རྣམ་པར་ཤེས་པ་གང་ལ་གནས། </s>
  </p>
  <p id="166">
    <s id="166:1">གཟུགས་ལ་གནས་སམ། </s>
    <s id="166:2">སྨྲས་པ་</s>
    <s id="166:3">མ་ཡིན་ནོ། །</s>
    <s id="166:4">སྨྲས་པ། </s>
    <s id="166:5">དེ་ཅི་ཚོར་བ་དང་། འདུ་ཤེས་དང་། འདུ་བྱེད་རྣམས་ལ་གནས་སམ། </s>
    <s id="166:6">སྨྲས་པ། </s>
    <s id="166:7">མ་ཡིན་ནོ། །</s>
    <s id="166:8">སྨྲས་པ། </s>
    <s id="166:9">དེ་ཅི་འདུས་བྱས་ལ་གནས་སམ། </s>
    <s id="166:10">སྨྲས་པ། </s>
    <s id="166:11">མ་ཡིན་ནོ། །</s>
    <s id="166:12">སྨྲས་པ། </s>
    <s id="166:13">དེ་ཅི་འདུས་མ་བྱས་ལ་གནས་སམ། </s>
    <s id="166:14">སྨྲས་པ། </s>
    <s id="166:15">མ་ཡིན་ནོ། །</s>
    <s id="166:16">སྨྲས་པ། </s>
    <s id="166:17">དེ་བཞིན་གཤེགས་པའི་རྣམ་པར་ཤེས་པ་གང་ལ་གནས། </s>
    <s id="166:18">སྨྲས་པ། </s>
    <s id="166:19">འཇམ་དཔལ་དེ་བཞིན་གཤེགས་པའི་རྣམ་པར་ཤེས་པ་ནི་གང་ལ་ཡང་མི་གནས་སོ། །</s>
  </p>
  <p id="167">
    <s id="167:1">འཇམ་དཔལ་གྱིས་སྨྲས་པ། </s>
    <s id="167:2">ལྷའི་བུ་དེ་བཞིན་གཤེགས་པའི་རྣམ་པར་ཤེས་པ་གང་ལ་གནས་པ་དེ་ལ་ཁོ་བོ་གནས་པར་ཤེས་པར་བྱའོ། །</s>
  </p>
  <p id="168">
    <s id="168:1">ལྷའི་བུས་སྨྲས་པ། </s>
    <s id="168:2">འཇམ་དཔལ་ཁྱོད་ཅི་དེ་བཞིན་གཤེགས་པ་ཡིན་ནམ། </s>
    <s id="168:3">འཇམ་དཔལ་གྱིས་སྨྲས་པ། </s>
    <s id="168:4">ལྷའི་བུ་དེ་བཞིན་ཉིད་ཀྱི་འོང་བ་མེད་པ་དང་འགྲོ་བ་མེད་པ་གང་ཡིན་པ་དེ་ཉིད་ཁོ་བོའི་འགྲོ་བ་དེ་ཉིད་དེ་བཞིན་གཤེགས་པའི་འགྲོ་བ་སྟེ། </s>
  </p>
  <p id="169">
    <s id="169:1">དེས་ན་ཁོ་བོ་དེ་བཞིན་གཤེགས་པའོ། །</s>
  </p>
  <p id="170">
    <s id="170:1">དེ་བཞིན་ཉིད་ཇི་ལྟ་བར་ཁོ་བོ་ཡང་དེ་ལྟར་འོངས་པས་</s>
    <s id="170:2">དེས་ན་ཁོ་བོ་དེ་བཞིན་གཤེགས་པའོ། །</s>
  </p>
  <p id="171">
    <s id="171:1">དེ་བཞིན་ཉིད་ཇི་ལྟ་བར་ཁོ་བོ་ཡང་དེ་ལྟར་གནས་ཏེ། </s>
  </p>
  <p id="172">
    <s id="172:1">དེས་ན་ཁོ་བོ་དེ་བཞིན་གཤེགས་པའོ། །</s>
  </p>
  <p id="173">
    <s id="173:1">ལྷའི་བུ་འཇམ་དཔལ་ཞེས་བྱ་བ་འདི་ནི་དེ་བཞིན་ཉིད་ཅི་འདྲ་བ་དེ་འདྲ་སྟེ། </s>
  </p>
  <p id="174">
    <s id="174:1">དེས་ན་ཁོ་བོ་དེ་བཞིན་གཤེགས་པའོ། །</s>
  </p>
  <p id="175">
    <s id="175:1">དེ་བཞིན་ཉིད་སེམས་མེད་ཅིང་ཞི་བའི་ཕྱིར། འཇམ་དཔལ་ཡང་སེམས་མེད་ཅིང་ཞི་བ་སྟེ། །</s>
  </p>
  <p id="176">
    <s id="176:1">དེས་ན་ཁོ་བོ་དེ་བཞིན་གཤེགས་པའོ། །</s>
  </p>
  <p id="177">
    <s id="177:1">ལྷའི་བུས་སྨྲས་པ། </s>
    <s id="177:2">འཇམ་དཔལ་དེ་བཞིན་ཉིད་གང་དུ་<ref folio="F.248.a"/>བཙལ་བར་བྱ། </s>
  </p>
  <p id="178">
    <s id="178:1">འཇམ་དཔལ་གྱིས་སྨྲས་པ། </s>
    <s id="178:2">ལྷའི་བུ་དེ་བཞིན་ཉིད་ནི་ལྟ་བར་སོང་བ་དྲུག་ཅུ་རྩ་གཉིས་རྣམས་སུ་བཙལ་བར་བྱའོ། །</s>
  </p>
  <p id="179">
    <s id="179:1">ལྷའི་བུས་སྨྲས་པ། </s>
    <s id="179:2">ལྟ་བར་སོང་བ་དྲུག་ཅུ་རྩ་གཉིས་པོ་རྣམས་གང་དུ་བཙལ་བར་བྱ། </s>
  </p>
  <p id="180">
    <s id="180:1">འཇམ་དཔལ་གྱིས་སྨྲས་པ། </s>
    <s id="180:2">ལྷའི་བུ་ལྟ་བར་སོང་བ་དྲུག་ཅུ་རྩ་གཉིས་པོ་དག་ནི་དེ་བཞིན་གཤེགས་པ་མི་འཁྲུགས་པའི་ཆོས་ཅན་གྱི་རྣམ་པར་གྲོལ་བ་ལས་བཙལ་བར་བྱའོ། །</s>
  </p>
  <p id="181">
    <s id="181:1">ལྷའི་བུས་སྨྲས་པ། </s>
    <s id="181:2">འཇམ་དཔལ་དེ་བཞིན་གཤེགས་པའི་རྣམ་པར་གྲོལ་བ་གང་དུ་བཙལ་བར་བྱ། </s>
  </p>
  <p id="182">
    <s id="182:1">འཇམ་དཔལ་གྱིས་སྨྲས་པ། </s>
    <s id="182:2">ལྷའི་བུ་དེ་བཞིན་གཤེགས་པའི་རྣམ་པར་གྲོལ་བ་ནི་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་དང་། བསམ་པ་རྣམས་སུ་བཙལ་བར་བྱའོ། །</s>
  </p>
  <p id="183">
    <s id="183:1">ལྷའི་བུས་སྨྲས་པ། </s>
    <s id="183:2">འཇམ་དཔལ་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་དང་། བསམ་པ་གང་དུ་བཙལ་བར་བྱ། </s>
  </p>
  <p id="184">
    <s id="184:1">འཇམ་དཔལ་གྱིས་སྨྲས་པ། </s>
    <s id="184:2">ལྷའི་བུ་སངས་རྒྱས་ཀྱི་སྤྱོད་ཡུལ་དུའོ། །</s>
    <s id="184:3">ལྷའི་བུས་སྨྲས་པ། </s>
    <s id="184:4">འཇམ་དཔལ་སངས་རྒྱས་ཀྱི་སྤྱོད་ཡུལ་གང་དུ་བཙལ་བར་བྱ། </s>
  </p>
  <p id="185">
    <s id="185:1">འཇམ་དཔལ་གྱིས་སྨྲས་པ། </s>
    <s id="185:2">ལྷའི་བུ་སེམས་ཅན་གྱི་དབང་པོ་མཆོག་དང་། མཆོག་མ་ཡིན་པ་ཐམས་ཅད་ཤེས་པ་ལས་བཙལ་བར་བྱའོ། །</s>
  </p>
  <p id="186">
    <s id="186:1">ལྷའི་བུས་སྨྲས་པ། </s>
    <s id="186:2">འཇམ་དཔལ་ཁྱོད་ཇི་ལྟར་འདིར་ཤེས་པ་ཉུང་བར་འགྱུར་བ་དེ་ལྟ་བུར་སྟོན་ཏམ། </s>
    <s id="186:3">འཇམ་དཔལ་གྱིས་སྨྲས་པ། </s>
    <s id="186:4">ལྷའི་བུ་སངས་རྒྱས་ཀྱི་ཡེ་ཤེས་ནི་སུས་ཀྱང་ཀུན་ཤེས་པའམ། རྣམ་པར་ཤེས་པར་མི་ནུས་སོ། །</s>
  </p>
  <p id="187">
    <s id="187:1">དེ་ཅིའི་ཕྱིར་ཞེ་ན། </s>
    <s id="187:2">ལྷའི་བུ་སངས་རྒྱས་ཀྱི་ཡེ་ཤེས་ནི་ཆགས་པ་མེད་པ། རྣམ་པར་རྟོག་པ་མེད་པ། བརྗོད་དུ་མེད་པ། བསྙད་དུ་མེད་པ། སྦྱོར་བ་མེད་པ། ཚིག་མེད་པ། </s>
    <s id="187:3">སེམས་དང་ཡིད་དང་རྣམ་པར་ཤེས་པ་དང་བྲལ་བ་སྟེ། </s>
  </p>
  <p id="188">
    <s id="188:1">དེ་སུས་ཀྱང་ཀུན་ཤེས་པར་རམ་རྣམ་པར་ཤེས་པར་མི་ནུས་པའི་ཕྱིར་རོ། །</s>
  </p>
  <p id="189">
    <s id="189:1">ལྷའི་བུས་སྨྲས་པ། </s>
    <s id="189:2">འཇམ་དཔལ་གལ་ཏེ་སངས་རྒྱས་ཀྱི་ཡེ་ཤེས་ཀུན་ཤེས་པར་བྱ་བ་མ་ཡིན་ན་ཉན་ཐོས་འདི་དག་གིས་ཀུན་ཤེས་པར་ག་ལ་འགྱུར། </s>
  </p>
  <p id="190">
    <s id="190:1">བྱང་ཆུབ་སེམས་དཔའ་རྣམས་ཀྱང་ཕྱིར་མི་ལྡོག་པ་ལ་གནས་པར་ག་ལ་འགྱུར། </s>
  </p>
  <p id="191">
    <s id="191:1">འཇམ་དཔལ་གྱིས་སྨྲས་པ། </s>
    <s id="191:2">ལྷའི་བུ་གང་ཡི་གེ་རྣམས་ཀྱི་ཡེ་ཤེས་དེ་བསྟན་པ་འདི་ནི་དེ་བཞིན་གཤེགས་པ་རྣམས་ཀྱི་ཐབས་ཏེ་ཡེ་ཤེས་དེ་ནི་ཡི་གེ་མེད་པའོ། །</s>
  </p>
  <p id="192">
    <s id="192:1">ལྷའི་བུ་འདི་ལྟ་སྟེ་དཔེར་ན། མེ་གཙུབས་<ref folio="F.248.b"/>པ་ལས་མེ་མི་འབྱུང་གི་གཙུབ་ཤིང་</s>
    <s id="192:2">གཙུབས་པ་ལས་མེ་འབྱུང་བ་དེ་བཞིན་དུ་ལྷའི་བུ་དེ་བཞིན་གཤེགས་པས་གལ་ཏེ་ཐོག་མ་ཁོ་ནར་སངས་རྒྱས་ཀྱི་ཡེ་ཤེས་རྒྱ་ཆེན་ཡང་དག་པར་རབ་ཏུ་བསྟན་ན</s>
  </p>
  <p id="193">
    <s id="193:1">སེམས་ཅན་གང་གིས་ཀྱང་དེ་བཞིན་གཤེགས་པའི་ཡེ་ཤེས་དེ་ཀུན་ཤེས་པར་མི་འགྱུར་བས། དེ་བཞིན་གཤེགས་པས་གཙུབ་ཤིང་གི་གཏམ་གྱིས་ཡེ་ཤེས་དེ་བསྟན་ཏེ། </s>
  </p>
  <p id="194">
    <s id="194:1">ཡེ་ཤེས་དེ་ནི་ཡི་གེ་མེད་པའོ། །</s>
  </p>
  <p id="195">
    <s id="195:1">ལྷའི་བུས་སྨྲས་པ། </s>
    <s id="195:2">འཇམ་དཔལ་གཙུབ་ཤིང་གི་གཏམ་གང་། </s>
    <s id="195:3">འཇམ་དཔལ་གྱིས་སྨྲས་པ། </s>
    <s id="195:4">ལྷའི་བུ་གང་ཅི་ཡང་རུང་སྟེ། </s>
  </p>
  <p id="196">
    <s id="196:1">སྡོམ་པ་དང་ཡོ་བྱད་བསྙུངས་པའི་གཏམ་དང་། ཕ་རོལ་ཏུ་ཕྱིན་པ་ལ་སྦྱོར་བའི་གཏམ་དང་། བྱང་ཆུབ་ཀྱི་ཕྱོགས་ཀྱི་ཆོས་ལ་འཇུག་པའི་གཏམ་འདི་ནི་གཙུབ་ཤིང་གི་གཏམ་ཞེས་བྱའོ། །</s>
  </p>
  <p id="197">
    <s id="197:1">ལྷའི་བུས་སྨྲས་པ། </s>
    <s id="197:2">འཇམ་དཔལ་གཙུབ་ཤིང་གི་གཏམ་མ་ཡིན་པའི་གཏམ་གང་། </s>
    <s id="197:3">འཇམ་དཔལ་གྱིས་སྨྲས་པ། </s>
    <s id="197:4">ལྷའི་བུ་གཏམ་གང་སྐྱེ་བ་དང་། འཇིག་པ་དང་། གནས་པའི་གཏམ་མ་ཡིན་པ་དང་། </s>
    <s id="197:5">འདྲེན་པ་དང་། སེལ་བའི་གཏམ་མ་ཡིན་པ་དང་། </s>
    <s id="197:6">གཏམ་གང་ཀུན་ནས་ཉོན་མོངས་པ་ཡོངས་སུ་བརྗོད་པའི་གཏམ་མ་ཡིན་པ་དང་། </s>
    <s id="197:7">རྣམ་པར་བྱང་བའི་ཕན་ཡོན་གྱི་གཏམ་མ་ཡིན་པ་དང་། </s>
    <s id="197:8">གཏམ་གང་འཁོར་བ་ལ་ཡིད་འབྱུང་བར་བྱ་བའི་གཏམ་མ་ཡིན་པ་དང་། </s>
    <s id="197:9">མྱ་ངན་ལས་འདས་པ་ལ་མངོན་པར་དགའ་བར་བྱ་བ་མ་ཡིན་པའི་གཏམ་དང་། </s>
    <s id="197:10">གཏམ་གང་ཡོངས་སུ་ཤེས་པར་བྱ་བའི་ཕྱིར་མ་ཡིན། སྤང་བར་བྱ་བའི་ཕྱིར་མ་ཡིན། བསྒོམ་པར་བྱ་བའི་ཕྱིར་མ་ཡིན། མངོན་སུམ་དུ་བྱ་བའི་ཕྱིར་མ་ཡིན་པ་དང་། </s>
    <s id="197:11">གཏམ་གང་ཐོབ་པར་བྱ་བའི་ཕྱིར་མ་ཡིན། མངོན་པར་རྟོགས་པར་བྱ་བའི་ཕྱིར་མ་ཡིན་པ་</s>
    <s id="197:12" flag="alternateSource">འདི་ནི་ལྷའི་བུ་དག་སྙིང་པོ་ཡོད་པའི་གཏམ་མོ། །</s>
  </p>
  <p id="198">
    <s id="198:1">ལྷའི་བུས་སྨྲས་པ། </s>
    <s id="198:2">འཇམ་དཔལ་གཏམ་འདི་ལྟ་བུ་རྗོད་པའི་ཚེ། མིག་གིས་མི་རྩོལ་བར་བྱ་བའི་ཕྱིར་བདུད་སྡིག་ཅན་འདིར་མི་འོང་བ་ནི་ངོ་མཚར་ཏོ། །</s>
  </p>
  <p id="199">
    <s id="199:1">ཚིག་དེ་སྨྲས་ནས་རིང་པོར་མ་ལོན་པར་དེའི་མོད་ལ་བདུད་སྡིག་ཅན་སྟེང་གི་བར་སྣང་ལ་སྤྲིན་ཆེན་པོ་འཁྲུགས་པར་མངོན་པར་སྤྲུལ་ནས་སྒྲ་ཆེན་པོའི་ང་རོ་ཕྱུང་བ་དང་། </s>
    <s id="199:2">དེས་ཐམས་ཅད་དང་ལྡན་པའི་འཁོར་དེ་དངངས་སྐྲག་ནས་སྒྲ་སྐད་ཀྱི་ང་རོ་འདི་ལྟ་བུ་སུ་ཞིག་གི་སྙམ་མོ། །</s>
  </p>
  <p id="200">
    <s id="200:1">དེ་ནས་བཅོམ་ལྡན་འདས་ཀྱིས་འཇམ་དཔལ་<ref folio="F.249.a"/>གཞོན་ནུར་གྱུར་པ་ལ་བཀའ་སྩལ་པ། </s>
    <s id="200:2">འཇམ་དཔལ་ཁྱོད་ཀྱིས་བདུད་སྡིག་ཅན་གྱི་འགྱུར་བ་མཐོང་ངམ། </s>
    <s id="200:3">འཇམ་དཔལ་གྱིས་གསོལ་པ། </s>
    <s id="200:4">བཅོམ་ལྡན་འདས་མཐོང་ལགས་སོ། །</s>
    <s id="200:5">བདེ་བར་གཤེགས་པ་མཐོང་ལགས་སོ། །</s>
    <s id="200:6">དེ་ནས་འཇམ་དཔལ་གཞོན་ནུར་གྱུར་པས་དེའི་ཚེ་བདུད་སྡིག་ཏོ་ཅན་བཅིང་བ་དམ་པོས་བཅིངས་ཏེ</s>
  </p>
  <p id="201">
    <s id="201:1">སའི་སྟེང་དུ་ལྟུང་བ་དེ་ལྟ་བུའི་བསམ་པ་བསམས་པ་དང་། བདག་ནི་བཅིང་བ་དམ་པོས་བཅིངས་སོ། །བདག་ནི་བཅིང་བ་དམ་པོས་བཅིངས་སོ་ཞེས་སྒྲ་འབྱིན་ཏོ། །</s>
  </p>
  <p id="202">
    <s id="202:1">འཇམ་དཔལ་གྱིས་སྨྲས་པ། </s>
    <s id="202:2">སྡིག་ཅན་བཅིང་བ་འདི་བས་ཆེས་དམ་པའི་འཆིང་བ་གཞན་ཡོད་དེ། དེས་ཁྱོད་རྟག་ཏུ་བཅིངས་ཀྱང་ཁྱོད་ཀྱིས་ཁོང་དུ་མ་ཆུད་དོ། །</s>
  </p>
  <p id="203">
    <s id="203:1">དེ་ཡང་གང་ཞེ་ན་</s>
    <s id="203:2">འདི་ལྟ་སྟེ། </s>
    <s id="203:3">ངའོ་སྙམ་པའི་ང་རྒྱལ་གྱི་འཆིང་བ་དང་། ཕྱིན་ཅི་ལོག་གི་འཆིང་བ་དང་། སྲེད་པ་དང་ལྟ་བའི་འཆིང་བ་སྟེ། </s>
  </p>
  <p id="204">
    <s id="204:1">སྡིག་ཅན་འདི་ནི་འཆིང་བ་འདི་བས་ཆེས་དམ་པའི་འཆིང་བ་དམ་པོ་གཞན་ཡིན་ཏེ། </s>
  </p>
  <p id="205">
    <s id="205:1">དེས་ཁྱོད་རྟག་ཏུ་བཅིངས་ཀྱང་ཁོང་དུ་མ་ཆུད་དོ། །</s>
  </p>
  <p id="206">
    <s id="206:1">བདུད་ཀྱིས་སྨྲས་པ། </s>
    <s id="206:2">འཇམ་དཔལ་ཐོང་ཤིག་དང་བདག་གི་གནས་སུ་འགྲོའོ། །</s>
  </p>
  <p id="207">
    <s id="207:1">ཡང་བདུད་ཀྱི་ལས་མི་བྱའོ། །</s>
  </p>
  <p id="208">
    <s id="208:1">འཇམ་དཔལ་གྱིས་སྨྲས་པ། </s>
    <s id="208:2">སྡིག་ཅན་སངས་རྒྱས་ཀྱི་མཛད་པ་ཁྱོད་ཀྱིས་བྱ་དགོས་ན་ཁྱོད་ཅིའི་ཕྱིར་བཏང་། </s>
  </p>
  <p id="209">
    <s id="209:1">བདུད་ཀྱིས་སྨྲས་པ། </s>
    <s id="209:2">འཇམ་དཔལ། བདག་ནི་སངས་རྒྱས་ཀྱི་ཆོས་རྣམས་ལ་བར་ཆད་བྱ་བའི་ཕྱིར་ཞུགས་པ་ཡིན་ན་བདག་གིས་སངས་རྒྱས་ཀྱི་མཛད་པ་ཇི་ལྟར་བྱ། </s>
  </p>
  <p id="210">
    <s id="210:1">འཇམ་དཔལ་གྱིས་སྨྲས་པ། </s>
    <s id="210:2">སྡིག་ཅན་གང་སངས་རྒྱས་ཀྱི་མཛད་པ་བདུད་བྱེད་དུ་གཞུག་པ་འདི་ནི་བྱང་ཆུབ་སེམས་དཔའ་རྣམས་ཀྱིས་ཐབས་དང་ཤེས་རབ་ཀྱི་ཤེས་པ་རྣམ་པར་སྤྲུལ་པའོ། །</s>
  </p>
  <p id="211">
    <s id="211:1">གང་སངས་རྒྱས་ཀྱིས་སངས་རྒྱས་ཀྱི་མཛད་པ་མཛད་པ་འདི་ནི་ངོ་མཚར་མ་ཡིན་ཏེ། </s>
  </p>
  <p id="212">
    <s id="212:1">གང་བདུད་སངས་རྒྱས་ཀྱི་མཛད་པ་བྱེད་པ་འདི་ནི་རབ་ཏུ་ངོ་མཚར་ཏོ། །</s>
  </p>
  <p id="213">
    <s id="213:1">དེ་ནས་འཇམ་དཔལ་གཞོན་ནུར་གྱུར་པས་དེའི་ཚེ་གང་སྡིག་ཅན་སངས་རྒྱས་ཀྱི་གཟུགས་དང་ལྡན་པ་དང་། སངས་རྒྱས་ཀྱི་སེང་གེའི་ཁྲི་ལ་འདུག་པ་དང་། སངས་རྒྱས་ཀྱི་སྤོབས་པ་དང་ལྡན་པར་འགྱུར་བའི་བྱིན་གྱི་རླབས་དེ་ལྟ་བུའི་བྱིན་གྱིས་བརླབས་སོ། །</s>
  </p>
  <p id="214">
    <s id="214:1">དེ་ནས་བདུད་སྡིག་ཅན་གྱིས་ཚེ་དང་ལྡན་པ་དག་ཅི་དང་ཅི་འདོད་པ་ཁོ་བོ་ལ་དྲིས་ཤིག་དང་ཁོ་<ref folio="F.249.b"/>བོས་དྲིས་པ་ལུང་བསྟན་པས་ཁྱེད་ཀྱི་སེམས་རངས་པར་བྱའོ་ཞེས་ཚིག་དེ་སྐད་སྨྲས་སོ། །</s>
  </p>
  <p id="215">
    <s id="215:1">དེ་ནས་གནས་བརྟན་འོད་སྲུང་ཆེན་པོས་བདུད་སྡིག་ཅན་ལ་འདི་སྐད་ཅེས་སྨྲས་སོ། །</s>
  </p>
  <p id="216">
    <s id="216:1">སྡིག་ཅན་དགེ་སློང་རྣལ་འབྱོར་སྤྱོད་པའི་འཆིང་བ་གང་ཡིན། </s>
  </p>
  <p id="217">
    <s id="217:1">བདུད་ཀྱིས་སྨྲས་པ། </s>
    <s id="217:2">བཙུན་པ་འོད་སྲུང་ཆེན་པོ་བསམ་གཏན་གྱི་རོ་མྱོང་བར་བྱེད་པ་ནི་དགེ་སློང་རྣལ་འབྱོར་སྤྱོད་པའི་འཆིང་བའོ། །</s>
  </p>
  <p id="218">
    <s id="218:1">ཞི་གནས་དེ་ལ་ཆགས་པ་དང་། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལ་སྙོམས་པར་འཇུག་པ་དང་། </s>
    <s id="218:2">སྟོང་པ་ཉིད་ལ་སྙིང་པོར་འདུ་ཤེས་པ་དང་། ལྟ་བར་སོང་བ་རྣམས་བསལ་བར་འདུ་ཤེས་པ་དང་། </s>
    <s id="218:3">མཚན་མ་མེད་པ་ལ་སྙིང་པོར་འདུ་ཤེས་པ་དང་། མཚན་མ་རྣམས་ལ་བསལ་བར་འདུ་ཤེས་པ་དང་། </s>
    <s id="218:4">སྨོན་པ་མེད་པ་ལ་སྙིང་པོར་འདུ་ཤེས་པ་དང་། སྨོན་ལམ་ལ་བསལ་བར་འདུ་ཤེས་པ་དང་། </s>
    <s id="218:5">མྱ་ངན་ལས་འདས་པ་ལ་སྙིང་པོར་འདུ་ཤེས་པ་དང་། </s>
    <s id="218:6">འཁོར་བ་ལ་བསལ་བར་འདུ་ཤེས་པ་འདི་དག་ནི་བཙུན་པ་འོད་སྲུང་ཆེན་པོ་དགེ་སློང་རྣལ་འབྱོར་སྤྱོད་པའི་འཆིང་བའོ། །</s>
  </p>
  <p id="219">
    <s id="219:1">དེ་ཅིའི་ཕྱིར་ཞེ་ན། </s>
    <s id="219:2">བཙུན་པ་འོད་སྲུང་ཆེན་པོ་ལྟ་བར་སོང་བ་བསལ་ནས་སྟོང་པ་ཉིད་བསྒོམ་པར་བྱ་བ་མ་ཡིན་གྱི། ལྟ་བར་སོང་བ་ཉིད་སྟོང་པ་ཉིད་དོ། །</s>
  </p>
  <p id="220">
    <s id="220:1">མཚན་མ་བསལ་ནས་མཚན་མ་མེད་པ་བསྒོམ་པར་བྱ་བ་མ་ཡིན་གྱི། མཚན་མའི་ངོ་བོ་ཉིད་མཚན་མ་མེད་པའོ། །</s>
  </p>
  <p id="221">
    <s id="221:1">སྨོན་ལམ་བསལ་ནས་སྨོན་པ་མེད་པར་བསྒོམ་པར་བྱ་བ་མ་ཡིན་གྱི། སྨོན་ལམ་གྱི་ངོ་བོ་ཉིད་སྨོན་པ་མེད་པའོ། །</s>
  </p>
  <p id="222">
    <s id="222:1">འཁོར་བ་བསལ་ནས་མྱ་ངན་ལས་འདས་པ་བསྒོམ་པར་བྱ་བ་མ་ཡིན་གྱི། འཁོར་བར་དམིགས་པ་ཉིད་མྱ་ངན་ལས་འདས་པའོ། །</s>
  </p>
  <p id="223">
    <s id="223:1">བཙུན་པ་འོད་སྲུང་ཆེན་པོ་མྱ་ངན་ལས་འདས་པ་ཞེས་བྱ་བ་ནི་འདུ་ཤེས་པ་དང་། རློམ་སེམས་དང་། མཚན་མ་ལ་དམིགས་པ་ཐམས་ཅད་ལ་མི་སྤྱོད་པ་སྟེ། </s>
  </p>
  <p id="224">
    <s id="224:1">མྱ་ངན་ལས་འདས་པ་ནི་སྐྱེ་བ་དང་། འཇིག་པ་དང་། ཟད་པ་ལས་མ་ཡིན་གྱི། རང་བཞིན་གྱིས་སྐྱེ་བ་མེད་པ་ཉིད་མྱ་ངན་ལས་འདས་པའོ། །</s>
  </p>
  <p id="225">
    <s id="225:1">བསྟན་པ་འདི་བཤད་པ་ན་དགེ་སློང་ལྔ་བརྒྱ་ཉེ་བར་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །</s>
  </p>
  <p id="226">
    <s id="226:1">དེ་ནས་གནས་བརྟན་རབ་འབྱོར་གྱིས་དགེ་སློང་དེ་དག་ལ་འདི་སྐད་ཅེས་སྨྲས་སོ། །ཚེ་དང་<ref folio="F.250.a"/>ལྡན་པ་དག་སུས་བཏུལ། </s>
    <s id="226:2">དགེ་སློང་དེ་དག་གིས་སྨྲས་པ། གང་ཐོབ་པ་ཡང་མེད་པ། མངོན་པར་རྫོགས་པར་སངས་རྒྱས་པ་ཡང་མེད་པས་སོ། །</s>
  </p>
  <p id="227">
    <s id="227:1">རབ་འབྱོར་གྱིས་སྨྲས་པ། </s>
    <s id="227:2">བཏུལ་བ་དེ་ཇི་ལྟ་བུ། </s>
    <s id="227:3">སྨྲས་པ། </s>
    <s id="227:4">ཇི་ལྟར་གནས་པ་ཉིད་ཀྱི་ཕྱིར་ཆུང་ཟད་ཀྱང་ཁྲིད་པ་ཡང་མེད། མ་ཁྲིད་པ་ཡང་མེད་དེ། </s>
  </p>
  <p id="228">
    <s id="228:1">ཇི་ལྟར་གནས་པ་བཞིན་དུ་ཤེས་པ་དང་། བསྐྱེད་པ་ཡང་མེད། བཀག་པ་ཡང་མེད་དེ། མཉམ་པ་ཉིད་དུ་ཤེས་པ་དེ་ལྟར་བདག་ཅག་བཏུལ་ཏོ། །</s>
  </p>
  <p id="229">
    <s id="229:1">དགེ་སློང་དེ་དག་གིས་བསྟན་པ་འདི་བཤད་པ་ན་ལྷའི་བུ་སྟོང་ཉིས་བརྒྱ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ། །</s>
  </p>
  <p id="230">
    <s id="230:1">གནས་བརྟན་རབ་འབྱོར་གྱིས་གཞན་ཡང་བདུད་སྡིག་ཅན་ལ་འདི་སྐད་ཅེས་སྨྲས་སོ། །</s>
  </p>
  <p id="231">
    <s id="231:1">སྡིག་ཅན་ཇི་ལྟར་ན་དགེ་སློང་སྦྱིན་གནས་ཡིན། </s>
  </p>
  <p id="232">
    <s id="232:1">བདུད་ཀྱིས་སྨྲས་པ། </s>
    <s id="232:2">བཙུན་པ་རབ་འབྱོར་ནམ་དགེ་སློང་ལེན་པ་ཡང་མེད་དེ། ནོད་པ་ཡང་མེད་ལ་དད་ཅིང་དང་བ་ཐམས་ཅད་ལས་ཀྱང་ཡོངས་སུ་སྤྱོད་པ་ནའོ། །</s>
  </p>
  <p id="233">
    <s id="233:1">བཙུན་པ་རབ་འབྱོར་གང་དགེ་སློང་གང་ལ་བྱིན་པ་དེ་ལ་སྒྱུ་མའི་བློ་དང་། གང་ལེན་པ་དེ་ལ་མིག་ཡོར་གྱི་བློ་དང་། ཉེ་བར་ལེན་པའི་སེམས་དང་། ཉེ་བར་ལེན་པ་མེད་པའི་སེམས་ཀྱིས་ཀྱང་ཡོངས་སུ་མི་སྤྱོད་པའི་དགེ་སློང་དེ་ལྟ་བུ་ནི་སྦྱིན་པའི་གནས་ཡིན་ནོ། །</s>
  </p>
  <p id="234">
    <s id="234:1">ཤ་ར་དྭ་ཏིའི་བུས་སྨྲས་པ། སྡིག་ཅན་བཅོམ་ལྡན་འདས་ཀྱིས་ཏིང་ངེ་འཛིན་འཁྲུགས་པ་མེད་པར་གསུངས་པ་གང་ཡིན། </s>
  </p>
  <p id="235">
    <s id="235:1">བདུད་ཀྱིས་སྨྲས་པ། </s>
    <s id="235:2">བྱང་ཆུབ་སེམས་དཔའ་ཏིང་ངེ་འཛིན་གང་ལ་བརྟེན་ནས་ཤིན་ཏུ་ཟད་པའི་ཕྱིར་ཟད་པ་ཡང་ཟད་པར་མི་བྱེད། </s>
  </p>
  <p id="236">
    <s id="236:1">རང་བཞིན་གྱིས་མ་སྐྱེས་པའི་ཕྱིར་མ་སྐྱེས་པ་ཡང་མི་སྐྱེད། </s>
  </p>
  <p id="237">
    <s id="237:1">མྱོང་བ་མེད་པ་ཡང་མྱོང་བར་མི་བྱེད་དེ། </s>
  </p>
  <p id="238">
    <s id="238:1">ཆོས་ཐམས་ཅད་ཀྱང་རང་བཞིན་གྱིས་སྙོམས་པར་ཞུགས་པར་ཤེས་ལ། </s>
    <s id="238:2">ཤེས་ནས་ཀྱང་ཚོར་བ་ཐམས་ཅད་འགོག་པའི་སྙོམས་པར་འཇུག་པ་ལ་སྙོམས་པར་འཇུག་ཅིང་མཉམ་པར་ཡང་མཐོང་ལ་</s>
    <s id="238:3">ཆུང་ཟད་ཀྱང་མཐོང་བ་ཡང་མེད། མི་མཐོང་བ་ཡང་མེད་པ་འདི་ནི་བཅོམ་ལྡན་འདས་ཀྱིས་ཏིང་ངེ་འཛིན་འཁྲུགས་པ་མེད་པར་གསུངས་པའོ། །</s>
  </p>
  <p id="239">
    <s id="239:1">མཽད་གལ་གྱི་བུས་སྨྲས་པ། </s>
    <s id="239:2">སྡིག་ཅན་ཇི་ལྟར་ན་དགེ་སློང་སེམས་ཐམས་ཅད་ལ་དབང་ཐོབ་པ་ཡིན། </s>
  </p>
  <p id="240">
    <s id="240:1">བདུད་ཀྱིས་སྨྲས་པ། </s>
    <s id="240:2">བཙུན་པ་མཽད་གལ་གྱི་བུ་ཆེན་<ref folio="F.250.b"/>པོ་ནམ་དགེ་སློང་ཆོས་ཐམས་ཅད་ལ་སེམས་རྣམ་པར་གྲོལ་བའི་མཚན་ཉིད་དུ་ཤེས་ལ། རྣམ་པར་གྲོལ་བའི་མཚན་ཉིད་ལ་མངོན་པར་ཞེན་པ་ཡང་མེད་ཅིང་</s>
    <s id="240:3">སེམས་གཟོད་མ་ནས་རྣམ་པར་གྲོལ་བ་ཤེས་ལ། འཆིང་བར་ཡང་མི་བྱེད། གྲོལ་བར་ཡང་མི་བྱེད། </s>
  </p>
  <p id="241">
    <s id="241:1">སེམས་གཟུགས་མེད་པས་ཆོས་ཐམས་ཅད་གཟུགས་མེད་པར་ཤེས། </s>
  </p>
  <p id="242">
    <s id="242:1">སེམས་གནས་པ་མེད་པས་ཆོས་ཐམས་ཅད་གནས་པ་མེད་པར་མཐོང་། </s>
  </p>
  <p id="243">
    <s id="243:1">སེམས་འཛིན་པ་མེད་པས་ཆོས་ཐམས་ཅད་འཛིན་པ་མེད་པར་ཤེས་</s>
    <s id="243:2">ཀྱང་སེམས་ཀྱིས་སེམས་ཤེས་པ་ཡང་མེད་ལ། སེམས་ཀྱིས་ངོ་བོ་ཉིད་ཀྱི་རང་བཞིན་གྱིས་ཆོས་ཐམས་ཅད་ཀྱི་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་རང་བཞིན་ཡང་ཤེས་ཤིང་། </s>
    <s id="243:3">ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་རང་བཞིན་གྱིས་གཞན་གྱི་དྲིང་ལ་མི་འཇོག་པར་དབང་ཐོབ་པ་ནི་མོས་པའི་རྫུ་འཕྲུལ་དང་ལྡན་པ་ཡིན་ཏེ</s>
  </p>
  <p id="244">
    <s id="244:1">བཙུན་པ་མཽད་གལ་གྱི་བུ་ཆེན་པོ་དགེ་སློང་དེ་ལྟ་བུ་ནི་སེམས་ཐམས་ཅད་ལ་དབང་ཐོབ་པ་ཡིན་ནོ། །</s>
  </p>
  <p id="245">
    <s id="245:1">གང་པོས་སྨྲས་པ། </s>
    <s id="245:2">སྡིག་ཅན་ཇི་ལྟར་ན་དགེ་སློང་ཡོངས་སུ་དག་པར་ཆོས་སྟོན་པ་ཡིན། </s>
  </p>
  <p id="246">
    <s id="246:1">བདུད་ཀྱིས་སྨྲས་པ། </s>
    <s id="246:2">བཙུན་པ་གང་པོ་ནམ་དགེ་སློང་གིས་གཞན་ལས་ཆོས་ཐམས་ཅད་ཤེས་ཀྱང་གཞན་དང་གཞན་མ་ཡིན་པའི་སེམས་ལ་མངོན་པར་ཞེན་པ་ཡང་མེད། </s>
  </p>
  <p id="247">
    <s id="247:1">ཆོས་ཐམས་ཅད་ཀྱང་སྒྲོ་བཏགས་པར་ཡང་སྟོན། ཡི་གེ་དང་། སྐད་དང་། དབྱངས་དང་། ཚིག་གི་ལམ་ཐམས་ཅད་ཀྱང་བྲག་ཅ་ལྟ་བུར་ཤེས། </s>
  </p>
  <p id="248">
    <s id="248:1">ཆོས་ཉན་པ་ཐམས་ཅད་ཀྱང་སྒྱུ་མའི་སྐྱེས་བུ་ལྟར་མཐོང་། </s>
  </p>
  <p id="249">
    <s id="249:1">གང་གི་ལུས་ཀྱི་རྣམ་པར་རིག་བྱེད་ཀྱང་ཆུ་ཟླ་དང་འདྲ་བར་མཐོང་། </s>
  </p>
  <p id="250">
    <s id="250:1">ཉོན་མོངས་པ་ཐམས་ཅད་ཀྱང་ཡོངས་སུ་རྟོག་པ་ལས་བྱུང་བར་ཤེས། </s>
  </p>
  <p id="251">
    <s id="251:1">ཆོས་འགའ་ཞིག་གཟུང་བའི་ཕྱིར་རམ། དོར་བའི་ཕྱིར་རམ། ཤིན་ཏུ་བཟླ་བའི་ཕྱིར་རམ། ཐོབ་པར་བྱ་བའི་ཕྱིར་ཡང་ཆོས་མི་སྟོན། </s>
  </p>
  <p id="252">
    <s id="252:1">སོ་སོ་ཡང་དག་པར་རིག་པ་བཞི་པོ་རྣམས་ལ་ཡང་དབང་ཐོབ་ཅིང་ལེགས་སོ་ཞེས་བྱ་བ་ལ་ཡང་རེ་བ་མེད་ལ། </s>
    <s id="252:2">ཟང་ཟིང་མེད་པར་ཆོས་སྟོན་ཅིང་རང་གི་སེམས་རང་བཞིན་གྱིས་ཡོངས་སུ་དག་པས་སེམས་ཅན་ཐམས་ཅད་ཀྱི་སེམས་རང་བཞིན་གྱིས་ཡོངས་སུ་དག་པར་ཤེས་ཏེ</s>
  </p>
  <p id="253">
    <s id="253:1">སེམས་རང་བཞིན་གྱིས་ཡོངས་སུ་དག་པར་ཤེས་ནས་ཕུང་པོའི་བདུད་ལ་དབེན་པར་མཐོང་བ་དང་། </s>
    <s id="253:2">ཉོན་<ref folio="F.251.a"/>མོངས་པའི་བདུད་ལ་བཅོས་མར་འདུ་ཤེས་པ་དང་། </s>
    <s id="253:3">འཆི་བདག་གི་བདུད་ལ་མ་སྐྱེས་པ་དང་། མི་སྐྱེ་བར་གནས་པ་དང་། </s>
    <s id="253:4">ལྷའི་བུའི་བདུད་ལ་གཡོ་བ་དང་། རློམ་སེམས་ཐམས་ཅད་དང་བྲལ་བར་གྱུར་པ་ཡིན་ཏེ</s>
  </p>
  <p id="254">
    <s id="254:1">དགེ་སློང་དེ་ལྟ་བུ་ནི་ཡོངས་སུ་དག་པར་ཆོས་སྟོན་པ་ཡིན་ནོ། །</s>
  </p>
  <p id="255">
    <s id="255:1">ཉེ་བར་འཁོར་གྱིས་སྨྲས་པ། </s>
    <s id="255:2">སྡིག་ཅན་ཇི་ལྟར་ན་དགེ་སློང་འདུལ་བ་འཛིན་པ་ཡིན། </s>
  </p>
  <p id="256">
    <s id="256:1">བདུད་ཀྱིས་སྨྲས་པ། </s>
    <s id="256:2">བཙུན་པ་ཉེ་བར་འཁོར་དགེ་སློང་གིས་ནམ་ཆོས་ཐམས་ཅད་ཤིན་ཏུ་དུལ་བར་ཤེས་ཏེ། </s>
  </p>
  <p id="257">
    <s id="257:1">ཉེས་པ་རྣམས་ཀྱི་ཐོག་མའི་སྔོན་གྱི་མཐའ་ཡང་དབེན་པའི་མཐར་ཤེས་ལ། </s>
    <s id="257:2">ཉེས་པ་བྱུང་བ་རྣམས་ཀྱི་འགྱོད་པ་ཡང་སེལ་ཅིང་དམ་པོར་མི་བྱེད་དེ། </s>
  </p>
  <p id="258">
    <s id="258:1">དེ་དག་གང་གིས་མཚམས་མེད་པ་རྣམས་ཀྱང་རྣམ་པར་གནོན་ན། ཆོ་ག་དང་ཚུལ་ཁྲིམས་ལ་ལོག་པར་ཞུགས་པ་ཕྲན་ཚེགས་ལྟ་སྨོས་ཀྱང་ཅི་དགོས་པ་དེ་ལྟ་བུའི་ཆོས་ཀྱི་ཚུལ་གྱི་རྣམ་པ་ཡང་ཉེ་བར་སྒྲུབ། </s>
  </p>
  <p id="259">
    <s id="259:1">ཉོན་མོངས་པ་འདུལ་བ་ལ་ཡང་མཁས། </s>
  </p>
  <p id="260">
    <s id="260:1">བློ་བུར་གྱི་ཉོན་མོངས་པ་རྣམས་ལ་ཡང་ཀུན་ནས་ཉོན་མོངས་པར་གྱུར་པ་མ་ཡིན་པ་དང་། འབྱུང་བར་འདུ་ཤེས། </s>
    <s id="260:2">ཉོན་མོངས་པར་ནང་དུ་ཡང་མི་སྟོན། ཕྱི་རོལ་དུ་ཡང་མ་ཡིན། གཉི་ག་མེད་པར་ཡང་མ་ཡིན་ཏེ། </s>
  </p>
  <p id="261">
    <s id="261:1">ཉོན་མོངས་པ་ཁོང་དུ་ཆུད་པ་ཉིད་ཉོན་མོངས་པ་མེད་པར་ཤེས་ཤིང་ཉོན་མོངས་པ་ཡང་མི་སེལ། ཉོན་མོངས་པ་མེད་པ་ཡང་མི་སྒྲུབ། </s>
    <s id="261:2">ཉོན་མོངས་པ་ཐམས་ཅད་ཀྱང་སྤྲིན་འདྲ་བར་ཤེས་ཏེ། ཡེ་ཤེས་དང་ལྷག་མཐོང་གི་རླུང་གིས་གཏོར་ནས་ཕྱོགས་དང་ཡུལ་དུ་འགྲོ་བ་ཡང་མེད་གནས་པ་ཡང་མེད་པ་དང་། </s>
    <s id="261:3">ཉོན་མོངས་པ་རྣམས་ནི་ཆུ་ཟླ་དང་འདྲ་སྟེ། ཡོངས་སུ་རྟོག་པའི་གཟུགས་བརྙན་གྱིས་བཞིན་ཉེ་བར་སྟོན་པ་དང་། </s>
    <s id="261:4">ཉོན་མོངས་པ་རྣམས་ནི་མུན་པའི་སྤྱོད་ཡུལ་ཏེ། ཤེས་རབ་ཀྱི་སྒྲོན་མས་མི་སྣང་བ་སྣང་བར་བྱེད་པ་དང་། </s>
    <s id="261:5">ཉོན་མོངས་པ་རྣམས་ནི་ཆོམ་རྐུན་དང་། མཁའ་འགྲོ་མ་དང་། གནོད་སྦྱིན་དང་། སྲིན་པོ་དང་འདྲ་སྟེ། ཚུལ་བཞིན་ཡིད་ལ་བྱེད་པས་བརྟགས་ན་གནས་པ་མ་ཡིན་པ་དང་། </s>
    <s id="261:6">ཉོན་མོངས་པ་རྣམས་ནི་གླགས་ཚོལ་བ་སྟེ། ཚུལ་བཞིན་མ་ཡིན་པ་ཡིད་ལ་བྱེད་པས་འཕེལ་བ་དང་། </s>
    <s id="261:7">སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་<ref folio="F.251.b"/>པའི་ཤེས་པས་ཡིད་ལ་འཇུག་པར་མི་བྱེད་པས་</s>
    <s id="261:8">སུས་ཉོན་མོངས་པ་རྣམས་འདི་འདྲ་བར་ཤེས་ཏེསེམས་ཅན་ཉོན་མོངས་པས་ཀུན་ནས་ཉོན་མོངས་པར་གྱུར་པ་རྣམས་ལ་སྙིང་རྗེ་ཞིང་བདག་མེད་པ་དང་། སེམས་ཅན་མེད་པ་མངོན་སུམ་དུ་གྱུར་པ་ན་</s>
    <s id="261:9">འདུལ་བ་འཛིན་པ་ཡང་དག་པ་ཞེས་བྱའོ། །</s>
  </p>
  <p id="262">
    <s id="262:1">དེ་ལྟར་ཉན་ཐོས་ཆེན་པོ་དེ་དག་ཐམས་ཅད་ཀྱིས་རང་རང་གི་འདོད་པ་བདུད་སྡིག་ཅན་དེ་ལ་ཀུན་དྲིས་ནས་བདུད་སྡིག་ཅན་གྱིས་ཀྱང་དེ་དག་ཐམས་ཅད་ཀྱི་དོན་གཏན་ལ་བབ་པར་བསྟན་པས་སེམས་རངས་པར་གྱུར་ཏོ། །</s>
  </p>
  <p id="263">
    <s id="263:1">དེ་ནས་ལྷའི་བུ་མཚམས་བཟངས་འཁོར་དེ་ཉིད་དུ་འདུས་པར་གྱུར་ཏེ་འདུག་པ་དེས། བདུད་སྡིག་ཅན་དེ་ལ་འདི་སྐད་ཅེས་སྨྲས་སོ། །</s>
  </p>
  <p id="264">
    <s id="264:1">སྡིག་ཅན་འཇམ་དཔལ་གཞོན་ནུར་གྱུར་པས་ནི་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་བཤད་ཟིན་གྱིས་ཁྱོད་ཀྱང་སྤོབས་པར་གྱིས་ཤིག །</s>
    <s id="264:2">སྡིག་ཅན་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་གང་། </s>
    <s id="264:3">དེ་སྐད་ཅེས་སྨྲས་པ་དང་། </s>
    <s id="264:4">སྡིག་ཅན་གྱིས་ལྷའི་བུ་མཚམས་བཟངས་ལ་འདི་སྐད་ཅེས་སྨྲས་སོ། །</s>
    <s id="264:5">ལྷའི་བུ་ཉི་ཤུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་ཡང་དག་ཕུལ་ཡིན་ནོ། །</s>
  </p>
  <p id="265">
    <s id="265:1">ཉི་ཤུ་གང་ཞེ་ན། </s>
    <s id="265:2">འདི་ལྟ་སྟེ། </s>
  </p>
  <p id="266">
    <s id="266:1">རྣལ་འབྱོར་སྤྱོད་པ་རྣམ་པར་གྲོལ་བ་འདོད་ཅིང་འཁོར་བས་སྐྲག་པ་རྣམས་ལ་བསྙེན་པ་དང་། བསྟེན་པ་དང་། བསྙེན་བཀུར་བྱེད་པ་ནི་བདུད་ཀྱི་ལས་སོ། །</s>
  </p>
  <p id="267">
    <s id="267:1">སྟོང་པ་ཉིད་ལ་སོ་སོར་རྟོག་ཅིང་སེམས་ཅན་ཡལ་བར་འདོར་བ་ཡང་བདུད་ཀྱི་ལས་སོ། །</s>
  </p>
  <p id="268">
    <s id="268:1">འདུས་མ་བྱས་ལ་སོ་སོར་རྟོག་ཅིང་འདུས་བྱས་ཀྱི་དགེ་བའི་རྩ་བས་ཡོངས་སུ་སྐྱོ་བ་ཡང་བདུད་ཀྱི་ལས་སོ། །</s>
  </p>
  <p id="269">
    <s id="269:1">བསམ་གཏན་སྐྱེད་ཅིང་བསམ་གཏན་ལས་རྣམ་པར་ལྡོག་པ་ཚོལ་བ་ཡང་བདུད་ཀྱི་ལས་སོ། །</s>
  </p>
  <p id="270">
    <s id="270:1">ཆོས་སྟོན་ཀྱང་ཆོས་ཉན་པ་རྣམས་ལ་སྙིང་རྗེ་ཆེན་པོ་མི་སྐྱེད་པ་ཡང་བདུད་ཀྱི་ལས་སོ། །</s>
  </p>
  <p id="271">
    <s id="271:1">ཡོན་ཏན་དང་ལྡན་པ་དང་སྦྱིན་གནས་ཚོལ་ཞིང་ཚུལ་ཁྲིམས་འཆལ་པ་རྣམས་ལ་ཁྲོ་བ་ཡང་བདུད་ཀྱི་ལས་སོ། །</s>
  </p>
  <p id="272">
    <s id="272:1">ཉན་ཐོས་དང་། རང་སངས་རྒྱས་ཀྱི་གཏམ་སྟོན་ཅིང་ཐེག་པ་ཆེན་པོའི་གཏམ་འཆབ་པ་ཡང་བདུད་ཀྱི་ལས་སོ། །</s>
  </p>
  <p id="273">
    <s id="273:1">ཟབ་མོའི་གཏམ་འཆབ་ཅིང་གཏམ་སྣ་ཚོགས་སྟོན་པ་ཡང་བདུད་ཀྱི་ལས་སོ། །</s>
  </p>
  <p id="274">
    <s id="274:1">བྱང་ཆུབ་སེམས་དཔའི་ལམ་ཤེས་ཀྱང་ཕ་རོལ་<ref folio="F.252.a"/>ཏུ་ཕྱིན་པའི་ལམ་ཡོངས་སུ་མི་ཚོལ་བ་ཡང་བདུད་ཀྱི་ལས་སོ། །</s>
  </p>
  <p id="275">
    <s id="275:1">རབ་ཏུ་བརྩོན་པའི་བསྔགས་པ་བརྗོད་ཀྱང་སེམས་ཅན་མི་བརྩོན་པ་རྣམས་མངོན་པར་མི་སྦྱོར་བ་ཡང་བདུད་ཀྱི་ལས་སོ། །</s>
  </p>
  <p id="276">
    <s id="276:1">དགེ་བའི་རྩ་བ་སོགས་ཀྱང་བྱང་ཆུབ་ཀྱི་སེམས་མངོན་དུ་མི་བྱེད་པ་ཡང་བདུད་ཀྱི་ལས་སོ། །</s>
  </p>
  <p id="277">
    <s id="277:1">ལྷག་མཐོང་གི་རྣལ་འབྱོར་དང་ལྡན་པར་གནས་ཀྱང་སེམས་ཅན་རྣམས་ལྷག་མཐོང་ཡང་དག་པར་འཛིན་དུ་མི་འཇུག་པ་ཡང་བདུད་ཀྱི་ལས་སོ། །</s>
  </p>
  <p id="278">
    <s id="278:1">ཉོན་མོངས་པ་མ་ལུས་པར་ཟད་པར་ཚོལ་ཞིང་འཁོར་བའི་རྒྱུན་གྱི་ཉོན་མོངས་པ་རྣམས་ལ་སྨོན་པའང་བདུད་ཀྱི་ལས་སོ། །</s>
  </p>
  <p id="279">
    <s id="279:1">ཤེས་རབ་ཀྱིས་རྣམ་པར་དཔྱོད་ཅིང་སྙིང་རྗེ་ཆེན་པོ་ལ་དམིགས་པ་མི་འཛིན་པ་ཡང་བདུད་ཀྱི་ལས་སོ། །</s>
  </p>
  <p id="280">
    <s id="280:1">ཐབས་དང་མི་ལྡན་པར་དགེ་བར་སྤྱོད་པ་ཐམས་ཅད་ཀྱང་བདུད་ཀྱི་ལས་སོ། །</s>
  </p>
  <p id="281">
    <s id="281:1">བྱང་ཆུབ་སེམས་དཔའི་སྡེ་སྣོད་མི་ཚོལ་གྱི་འཇིག་རྟེན་རྒྱང་ཕན་པའི་གསང་ཚིག་འཛིན་པའང་བདུད་ཀྱི་ལས་སོ། །</s>
  </p>
  <p id="282">
    <s id="282:1">མང་དུ་ཐོས་ཀྱང་གཞན་གྱིས་ཤེས་ཀྱིས་དོགས་ཏེ་ཆོས་ལ་སློབ་དཔོན་གྱིས་དཔེ་མཁྱུད་བྱེད་པའང་བདུད་ཀྱི་ལས་སོ། །</s>
  </p>
  <p id="283">
    <s id="283:1">འཇིག་རྟེན་པའི་དགོས་པའི་ཞལ་ཏ་བྱེད་ཅིང་མང་དུ་ཐོས་པ་མི་ཚོལ་བ་ཡང་བདུད་ཀྱི་ལས་སོ། །</s>
  </p>
  <p id="284">
    <s id="284:1">བྱང་ཆུབ་སེམས་དཔའ་ཆོས་སྨྲ་བ་ཐེག་པ་ཆེན་པོ་ལ་ཡང་དག་པར་ཞུགས་པ་སྐལ་བ་མཉམ་པ་རྣམས་ལ་མི་སྟེན། མི་སྙེན། བསྙེན་བཀུར་མི་བྱེད། </s>
  </p>
  <p id="285">
    <s id="285:1">ཉན་ཐོས་དང་། རང་སངས་རྒྱས་ཀྱི་ཐེག་པ་ལ་ཡང་དག་པར་ཞུགས་པ་སྐལ་བ་མི་མཉམ་པར་དགའ་བའང་བདུད་ཀྱི་ལས་སོ། །</s>
  </p>
  <p id="286">
    <s id="286:1" flag="alternateSource">གང་གི་ཚེ་བརྒྱ་བྱིན་ནམ། ཚངས་པའམ། འཇིག་རྟེན་སྐྱོང་བའམ། རྒྱལ་པོ་འམ། ཚངས་དཔོན་ནམ། ཁྱིམ་བདག་གི་ལོངས་སྤྱོད་དང་། ནོར་དང་། རིན་པོ་ཆེ་དང་། དབང་ཕྱུག་གི་ཆེ་བ་ཉིད་དུ་གྱུར་པ་དེའི་ཚེ་ཆོས་ཀྱི་ཆེ་བ་ཉིད་དང་ལྡན་པ་རྣམས་ལ་མི་སྟེན། མི་སྙེན། བསྙེན་བཀུར་མི་བྱེད་པ་</s>
    <s id="286:2">འདི་དག་ནི་ལྷའི་བུ་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་ཡང་དག་ཕུལ་ཉི་ཤུའོ། །</s>
  </p>
  <p id="287">
    <s id="287:1">དེ་ནས་བཅོམ་ལྡན་འདས་ཀྱིས་བདུད་སྡིག་ཅན་ལ་སྡིག་ཅན་ཁྱོད་ཀྱིས་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་འདི་དག་ལེགས་པར་བཤད་པ་ནི་ལེགས་སོ་ལེགས་སོ་ཞེས་བྱ་བ་བྱིན་ནོ། །</s>
  </p>
  <p id="288">
    <s id="288:1">བྱང་ཆུབ་སེམས་དཔའ་གང་དག་བདུད་ཀྱི་ལས་འདི་རྣམས་ཐོས་ཤིང་ཐོས་ནས་ཀྱང་རྣམ་པར་སྤོང་བ་དེ་དག་བྱང་ཆུབ་<ref folio="F.252.b"/>ཡོངས་སུ་སྨིན་པར་བྱེད་པའི་ཆོས་ཉི་ཤུ་ཐོབ་པར་འགྱུར་རོ། །</s>
  </p>
  <p id="289">
    <s id="289:1">ཉི་ཤུ་གང་ཞེ་ན། </s>
    <s id="289:2">འདི་ལྟ་སྟེ། </s>
  </p>
  <p id="290">
    <s id="290:1">བྱམས་པ་ཆེན་པོ་དང་། </s>
    <s id="290:2">སྙིང་རྗེ་ཆེན་པོ་དང་། </s>
    <s id="290:3">འཁོར་བ་ན་ཡོངས་སུ་མི་སྐྱོ་བ་དང་། </s>
    <s id="290:4">དགེ་བའི་བཤེས་གཉེན་གྱིས་ཡོངས་སུ་ཟིན་པ་དང་། </s>
    <s id="290:5">སངས་རྒྱས་འབྱུང་བ་མཉེས་པར་བྱེད་པ་དང་། </s>
    <s id="290:6">ཕ་རོལ་ཏུ་ཕྱིན་པ་རྣམས་ཉན་པ་དང་། </s>
    <s id="290:7">བྱང་ཆུབ་སེམས་དཔའི་འཁོར་དང་སྐལ་བ་མཉམ་པ་དང་། </s>
    <s id="290:8">གཟུངས་རབ་ཏུ་ཐོབ་པ་དང་། </s>
    <s id="290:9">སྤོབས་པ་ཕུན་སུམ་ཚོགས་པ་དང་། </s>
    <s id="290:10">མངོན་པར་ཤེས་པ་ཤེས་པ་དང་། </s>
    <s id="290:11">ཆོས་མ་ཐོས་པ་ཉན་པ་དང་། </s>
    <s id="290:12">ཚེ་རབས་ཚེ་རབས་སུ་བྱང་ཆུབ་ཀྱི་སེམས་མངོན་དུ་འགྱུར་བ་དང་། </s>
    <s id="290:13">རྟག་ཏུ་རྒྱུན་མི་འཆད་པར་རབ་ཏུ་འབྱུང་བ་རྙེད་པ་དང་། </s>
    <s id="290:14">དལ་བ་ཕུན་སུམ་ཚོགས་པ་དང་། </s>
    <s id="290:15">ཇི་ལྟར་ཐོས་པའི་ཆོས་རྣམས་སྒྲུབ་པ་དང་། </s>
    <s id="290:16">ཐབས་དང་ཤེས་རབ་ཀྱིས་ཤེས་པས་སེམས་ཅན་སྡུད་ཅིང་ཡོངས་སུ་འཛིན་པ་དང་། </s>
    <s id="290:17">དམ་པའི་ཆོས་ཡོངས་སུ་འཛིན་པ་དང་། </s>
    <s id="290:18">གཡོ་མེད་ཅིང་སྒྱུ་མེད་པ་དང་། </s>
    <s id="290:19">ཕངས་པའི་དངོས་པོ་ཐམས་ཅད་ཡོངས་སུ་གཏོང་བ་དང་། </s>
    <s id="290:20">སེམས་ཅན་ཐམས་ཅད་ལ་ཁོང་ཁྲོ་བ་མེད་པ་སྟེ། </s>
  </p>
  <p id="291">
    <s id="291:1">བྱང་ཆུབ་ཡོངས་སུ་སྨིན་པར་བྱེད་པའི་ཆོས་ཉི་ཤུ་པོ་འདི་དག་ཐོབ་པར་འགྱུར་རོ། །</s>
  </p>
  <p id="292">
    <s id="292:1">དེ་ནས་ལྷའི་བུ་མཚམས་བཟངས་ཀྱིས་བདུད་སྡིག་ཅན་ལ་འདི་སྐད་ཅེས་སྨྲས་སོ། །</s>
  </p>
  <p id="293">
    <s id="293:1">སྡིག་ཅན་ཁྱོད་ལ་བཅོམ་ལྡན་འདས་ཀྱིས་ལེགས་སོ་ཞེས་བྱ་བ་གནང་བ་ནི་སྡིག་ཅན་ཁྱོད་ཀྱིས་རྙེད་པ་ལེགས་པར་རྙེད་དོ། །</s>
  </p>
  <p id="294">
    <s id="294:1">བདུད་ཀྱིས་སྨྲས་པ། ལྷའི་བུ་འདི་ལ་ཁོ་བོས་རྙེད་པ་ཅི་ཞིག་ལེགས་པར་རྙེད། </s>
  </p>
  <p id="295">
    <s id="295:1">དེ་ཅིའི་ཕྱིར་ཞེ་ན། </s>
    <s id="295:2">ལྷའི་བུ་འདི་ལྟ་སྟེ་དཔེར་ན། མི་གང་འབྱུང་པོ་བབས་པ་བསྟན་པ་དེ་ནི་མི་དེའི་འགྱུར་བ་མ་ཡིན་གྱི། དེ་ནི་འབྱུང་པོ་དེའི་འགྱུར་བར་བལྟའོ། །</s>
  </p>
  <p id="296">
    <s id="296:1">ལྷའི་བུ་དེ་བཞིན་དུ་ཁོ་བོ་ཡང་འཇམ་དཔལ་གྱིས་བྱིན་གྱིས་བརླབས་ནས་སྟོན་གྱི། འདི་ཁོ་བོའི་སྐྱེས་བུའི་རྩལ་དུ་ནི་མི་བལྟའོ། །</s>
  </p>
  <p id="297">
    <s id="297:1">ལྷའི་བུས་སྨྲས་པ། </s>
    <s id="297:2">སྡིག་ཅན་ཁྱོད་སངས་རྒྱས་ཀྱི་གཟུགས་ཀྱི་མཚན་དང་ལྡན་ཞིང་སངས་རྒྱས་ཀྱི་སེང་གེའི་ཁྲི་ལ་འདུག་སྟེ། </s>
  </p>
  <p id="298">
    <s id="298:1">སངས་རྒྱས་ཀྱི་སྤོབས་པ་དང་ལྡན་ཞིང་ཆོས་སྟོན་པས་དགའ་བར་མ་གྱུར་ཏམ། </s>
    <s id="298:2">བདུད་ཀྱིས་སྨྲས་པ། ཁྱོད་ཀྱིས་ནི་ཁོ་བོ་བརྒྱན་པར་མཐོང་བ་ལྟ་ན་ཁོ་བོས་ནི་བཅིང་བ་དམ་པོས་བདག་བཅིངས་པར་ཤེས་སོ། །</s>
  </p>
  <p id="299">
    <s id="299:1">ལྷའི་བུས་སྨྲས་པ། </s>
    <s id="299:2">སྡིག་ཅན་<ref folio="F.253.a"/>འཇམ་དཔལ་གཞོན་ནུར་གྱུར་པ་ལ་བཟོད་པར་གསོལ་ཅིག་དང་དེ་ནས་གཏོང་བར་འགྱུར་རོ། །</s>
  </p>
  <p id="300">
    <s id="300:1">དེ་ནས་འཇམ་དཔལ་གྱི་བྱིན་གྱི་རླབས་ཀྱིས་བདུད་ཀྱིས་ལྷའི་བུ་མཚམས་བཟངས་ལ་འདི་སྐད་ཅེས་སྨྲས་སོ། །</s>
  </p>
  <p id="301">
    <s id="301:1">ལྷའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་བཟོད་པར་གསོལ་མི་དགོས་སོ། །</s>
  </p>
  <p id="302">
    <s id="302:1">དེ་ཅིའི་ཕྱིར་ཞེ་ན། </s>
    <s id="302:2">དེ་དག་ལ་འཁྲུག་པ་མེད་ཁྲོ་བ་མེད་པའི་ཕྱིར་རོ། །</s>
  </p>
  <p id="303">
    <s id="303:1">གང་དག་འཁྲུག་ཅིང་ཁྲོ་བ་དེ་དག་ལ་ནི་བཟོད་པ་གསོལ་དགོས་སོ། །</s>
  </p>
  <p id="304">
    <s id="304:1">ལྷའི་བུས་སྨྲས་པ། </s>
    <s id="304:2">སྡིག་ཅན་བྱང་ཆུབ་སེམས་དཔའ་རྣམས་ཀྱི་བཟོད་པ་ཅི་འདྲ། </s>
    <s id="304:3">བདུད་ཀྱིས་སྨྲས་པ། </s>
    <s id="304:4">ལྷའི་བུ་བྱང་ཆུབ་སེམས་དཔའ་རྣམས་ཀྱི་བཟོད་པ་ནི་རྣམ་པ་བཅུ་གཉིས་ཏེ། </s>
  </p>
  <p id="305">
    <s id="305:1">རྣམ་པ་བཅུ་གཉིས་གང་ཞེ་ན་འདི་ལྟ་སྟེ། </s>
  </p>
  <p id="306">
    <s id="306:1">བཅོས་མ་མ་ཡིན་པས་བསམ་པའི་བཟོད་པ་དང་། </s>
    <s id="306:2">ཁོང་ཁྲོ་བ་མེད་པའི་སེམས་ཀྱིས་ལྷག་པའི་བསམ་པའི་བཟོད་པ་དང་། </s>
    <s id="306:3">སེམས་ཅན་ཐམས་ཅད་ལ་མི་སླུ་བས་གཡོ་བ་མེད་པའི་བཟོད་པ་དང་། </s>
    <s id="306:4">དབུལ་ཞིང་ཕོངས་པ་ཡོངས་སུ་སྐྱོབ་པས་སྙིང་བརྩེ་ཞིང་སྙིང་རྗེ་བའི་བཟོད་པ་དང་། </s>
    <s id="306:5">ལྡོག་པ་མེད་པས་ཇི་སྐད་སྨྲ་བ་དེ་བཞིན་དུ་བྱེད་པའི་བཟོད་པ་དང་། </s>
    <s id="306:6">ལྟ་བར་སོང་བ་དང་བྲལ་བས་སྟོང་པ་ཉིད་ཀྱི་བཟོད་པ་དང་། </s>
    <s id="306:7">ཆོས་ཉིད་ལ་རྟོན་པས་ཆོས་ངེས་པར་སེམས་པའི་བཟོད་པ་དང་། </s>
    <s id="306:8">བདག་མེད་པས་ཟབ་མོའི་བཟོད་པ་དང་། </s>
    <s id="306:9">འཕགས་པའི་སྐྱེ་བོའི་རྗེས་སུ་འཇུག་པས་འཐུན་པའི་བཟོད་པ་དང་། </s>
    <s id="306:10">རྟེན་ཅིང་འབྲེལ་པར་འབྱུང་བ་དང་འཐུན་པས་ཡང་དག་པའི་བཟོད་པ་དང་། </s>
    <s id="306:11">སེམས་ཅན་ཐམས་ཅད་རྗེས་སུ་སྲུང་བས་ངོ་བྱེད་པ་ཡང་མེད་ལ་མི་འཐུན་པའང་མེད་པའི་བཟོད་པ་དང་། </s>
    <s id="306:12">མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་པའི་ཕྱིར་སྐྱེ་བ་མེད་ཅིང་འབྱུང་བ་མེད་པའི་བཟོད་པ་སྟེ། </s>
  </p>
  <p id="307">
    <s id="307:1">ལྷའི་བུ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བཟོད་པ་རྣམ་པ་བཅུ་གཉིས་སོ། །</s>
  </p>
  <p id="308">
    <s id="308:1">ལྷའི་བུས་སྨྲས་པ། སྡིག་ཅན་ཁྱོད་གལ་ཏེ་བཀྲོལ་ན་དགའ་བར་འགྱུར་རམ། </s>
    <s id="308:2">བདུད་ཀྱིས་སྨྲས་པ། </s>
    <s id="308:3">ལྷའི་བུ་ཁོ་བོ་དགའ་སྟེ་མཆོག་ཏུ་དགའོ། །</s>
  </p>
  <p id="309">
    <s id="309:1">དེ་ནས་ལྷའི་བུ་མཚམས་བཟངས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="310">
    <s id="310:1">འཇམ་དཔལ་བདུད་སྡིག་ཅན་ཐོང་ཤིག་དང་རང་གི་གནས་སུ་འགྲོའོ། །</s>
  </p>
  <p id="311">
    <s id="311:1">དེ་ནས་འཇམ་དཔལ་གཞོན་ནུར་གྱུར་པས་བདུད་<ref folio="F.253.b"/>སྡིག་ཅན་ལ་འདི་སྐད་ཅེས་སྨྲས་སོ། །</s>
  </p>
  <p id="312">
    <s id="312:1">སྡིག་ཅན་ཁྱོད་སུ་ཞིག་གིས་བཅིངས། </s>
  </p>
  <p id="313">
    <s id="313:1">གང་ལས་དགྲོལ། </s>
  </p>
  <p id="314">
    <s id="314:1">བདུད་ཀྱིས་སྨྲས་པ། </s>
    <s id="314:2">འཇམ་དཔལ་བདག་ནི་སུས་བཅིངས་མི་ཤེས་སོ། །</s>
  </p>
  <p id="315">
    <s id="315:1">འཇམ་དཔལ་གྱིས་སྨྲས་པ། </s>
    <s id="315:2">སྡིག་ཅན་ཁྱོད་ཇི་ལྟར་བཅིངས་པ་མེད་པ་ལ་བཅིངས་པར་འདུ་ཤེས་པ་དེ་བཞིན་དུ་བྱིས་པ་སོ་སོའི་སྐྱེ་བོ་ཐམས་ཅད་ཀྱང་། </s>
    <s id="315:3">མི་རྟག་པ་ལ་རྟག་པར་འདུ་ཤེས། </s>
    <s id="315:4">སྡུག་བསྔལ་བ་ལ་བདེ་བར་འདུ་ཤེས། </s>
    <s id="315:5">བདག་མེད་པ་ལ་བདག་ཏུ་འདུ་ཤེས། </s>
    <s id="315:6">མི་སྡུག་པ་ལ་སྡུག་པར་འདུ་ཤེས། </s>
    <s id="315:7">གཟུགས་མེད་པ་ལ་གཟུགས་སུ་འདུ་ཤེས། </s>
    <s id="315:8">ཚོར་བ་མེད་པ་དང་། འདུ་ཤེས་མེད་པ་དང་། འདུ་བྱེད་རྣམས་མེད་པ་དང་། རྣམ་པར་ཤེས་པ་མེད་པ་ལ། ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པར་འདུ་ཤེས་སོ། །</s>
  </p>
  <p id="316">
    <s id="316:1">སྡིག་ཅན་ཁྱོད་དགྲོལ་ན་གང་ནས་དགྲོལ། </s>
  </p>
  <p id="317">
    <s id="317:1">བདུད་ཀྱིས་སྨྲས་པ། </s>
    <s id="317:2">བདག་ནི་གང་ལས་ཀྱང་མི་དགྲོལ་ལོ། །སྨྲས་པ། </s>
    <s id="317:3">སྡིག་ཅན་དེ་བཞིན་དུ་གང་དག་རྣམ་པར་དགྲོལ་བ་ཡང་། ཡང་དག་པ་མ་ཡིན་པའི་འདུ་ཤེས་ཡོངས་སུ་ཤེས་པ་མ་གཏོགས་པར་གང་ལས་ཀྱང་རྣམ་པར་གྲོལ་བར་འགྱུར་བ་མེད་དེ། </s>
  </p>
  <p id="318">
    <s id="318:1">དེ་དག་ཡོངས་སུ་ཤེས་པས་རྣམ་པར་གྲོལ་བ་ཞེས་བྱའོ། །</s>
  </p>
  <p id="319">
    <s id="319:1">དེ་ནས་འཇམ་དཔལ་གཞོན་ནུར་གྱུར་པས་བྱིན་གྱིས་བརླབས་དེ་བསྡུས་པ་དང་། སྡིག་ཅན་དེའང་རང་གི་གཟུགས་དང་ལྡན་པར་བདག་གིས་ཤེས་སོ། །</s>
  </p>
  <p id="320">
    <s id="320:1">དེ་ནས་གནས་བརྟན་འོད་སྲུང་ཆེན་པོས་བདུད་སྡིག་ཅན་ལ་འདི་སྐད་ཅེས་སྨྲས་སོ། །སྡིག་ཅན་ཁྱོད་ཀྱིས་སངས་རྒྱས་ཀྱི་མཛད་པ་བྱས་པ་ལེགས་སོ། །ལེགས་སོ། །</s>
  </p>
  <p id="321">
    <s id="321:1">བདུད་ཀྱིས་སྨྲས་པ། </s>
    <s id="321:2">བཙུན་པ་འོད་སྲུང་ཆེན་པོ་འདི་ནི་ཁོ་བོའི་ཡུལ་མ་ཡིན་གྱི། འདི་ནི་འཇམ་དཔལ་གཞོན་ནུར་གྱུར་པའི་ཡུལ་དུ་བལྟའོ། །</s>
  </p>
  <p id="322">
    <s id="322:1">དེ་ནས་ལྷའི་བུ་མཚམས་བཟངས་ཀྱིས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="323">
    <s id="323:1">འཇམ་དཔལ་སངས་རྒྱས་ཀྱི་མཛད་པ་གང་དུ་བཙལ་བར་བྱ། </s>
  </p>
  <p id="324">
    <s id="324:1">འཇམ་དཔལ་གྱིས་སྨྲས་པ། </s>
    <s id="324:2">ལྷའི་བུ་སངས་རྒྱས་ཀྱི་མཛད་པ་ནི་སེམས་ཅན་ཐམས་ཅད་ཀྱི་ཉོན་མོངས་པ་རྣམས་སུ་བཙལ་བར་བྱའོ། །</s>
  </p>
  <p id="325">
    <s id="325:1">དེ་ཅིའི་ཕྱིར་ཞེ་ན། </s>
    <s id="325:2">གལ་ཏེ་སེམས་ཅན་རྣམས་ཉོན་མོངས་པས་གཟིར་བ་མེད་ན་སངས་རྒྱས་ཀྱིས་ཀྱང་མཛད་པར་མི་འགྱུར་བའི་ཕྱིར་རོ། །</s>
  </p>
  <p id="326">
    <s id="326:1">ལྷའི་བུ་འདི་ལྟ་སྟེ་<ref folio="F.254.a"/>དཔེར་ན། གལ་ཏེ་སེམས་ཅན་རྣམས་ན་བར་མ་གྱུར་ན། སྨན་པས་ཀྱང་བྱ་བར་མི་འགྱུར་བ་དེ་བཞིན་དུ། </s>
    <s id="326:2">ལྷའི་བུ་གལ་ཏེ་སེམས་ཅན་རྣམས་ཉོན་མོངས་པས་གཟིར་བར་མ་གྱུར་ན། སངས་རྒྱས་ཀྱིས་ཀྱང་མཛད་པར་མི་འགྱུར་རོ། །</s>
  </p>
  <p id="327">
    <s id="327:1">ལྷའི་བུས་སྨྲས་པ། འཇམ་དཔལ་གང་བྱུང་ན་སངས་རྒྱས་འབྱུང་། </s>
  </p>
  <p id="328">
    <s id="328:1">འཇམ་དཔལ་གྱིས་སྨྲས་པ། </s>
    <s id="328:2">ལྷའི་བུ་སྐྱེ་བ་དང་། རྒ་བ་དང་། ན་བ་དང་། འཆི་བ་བྱུང་ན་སངས་རྒྱས་འབྱུང་ངོ་། །</s>
  </p>
  <p id="329">
    <s id="329:1">དེ་ཅིའི་ཕྱིར་ཞེ་ན། </s>
    <s id="329:2">ཆོས་དེ་དག་སྤང་བའི་དོན་དུ་སངས་རྒྱས་བཅོམ་ལྡན་འདས་རྣམས་འབྱུང་བའི་ཕྱིར་རོ། །</s>
  </p>
  <p id="330">
    <s id="330:1">ལྷའི་བུས་སྨྲས་པ། </s>
    <s id="330:2">འཇམ་དཔལ་གང་དེ་བཞིན་གཤེགས་པས་བྱང་ཆུབ་བརྙེས་ནས་ཆོས་བསྐྱེད་པ་དེ་གང་། </s>
    <s id="330:3">ཆོས་བཀག་པ་གང་། </s>
    <s id="330:4">འཇམ་དཔལ་གྱིས་སྨྲས་པ། </s>
    <s id="330:5">ལྷའི་བུ་དེ་བཞིན་གཤེགས་པས་བྱང་ཆུབ་བརྙེས་ནས་ཆོས་གང་ཡང་བསྐྱེད་པ་ཡང་མེད། བཀག་པ་ཡང་མེད་དོ། །</s>
  </p>
  <p id="331">
    <s id="331:1">དེ་ཅིའི་ཕྱིར་ཞེ་ན། </s>
    <s id="331:2">ལྷའི་བུ་ཆོས་ཐམས་ཅད་ནི་སྐྱེ་བ་མ་ཡིན། འགག་པ་མ་ཡིན་པའི་ཕྱིར་རོ། །</s>
  </p>
  <p id="332">
    <s id="332:1">ལྷའི་བུ་སངས་རྒྱས་འབྱུང་བ་སངས་རྒྱས་འབྱུང་བ་ཞེས་བྱ་བ་འདི་ནི་རང་བཞིན་གྱི་ངོ་བོ་ཉིད་ཀྱིས་སྐྱེ་བ་མེད་པའི་ཚིག་བླ་དགས་སོ། །</s>
  </p>
  <p id="333">
    <s id="333:1">ལྷའི་བུས་སྨྲས་པ། </s>
    <s id="333:2">འཇམ་དཔལ་ཇི་ལྟར་ན་བྱང་ཆུབ་སེམས་དཔའ་བསམ་པ་ཕུན་སུམ་ཚོགས་པ་ཡིན། </s>
  </p>
  <p id="334">
    <s id="334:1">འཇམ་དཔལ་གྱིས་སྨྲས་པ། </s>
    <s id="334:2">གང་དམིགས་པའི་ལྟ་བས་ཆོས་གང་ལ་ཡང་ཀུན་ཏུ་མི་སྤྱོད་པའོ། །</s>
  </p>
  <p id="335">
    <s id="335:1">ལྷའི་བུས་སྨྲས་པ། </s>
    <s id="335:2">ཇི་ལྟར་ན་ལྷག་པའི་བསམ་པ་ཕུན་སུམ་ཚོགས་པ་ཡིན། </s>
  </p>
  <p id="336">
    <s id="336:1">འཇམ་དཔལ་གྱིས་སྨྲས་པ། </s>
    <s id="336:2">གང་ནང་དང་ཕྱིའི་ཆོས་རྣམས་ལ་ཆགས་པ་མེད་པའོ། །</s>
  </p>
  <p id="337">
    <s id="337:1">ལྷའི་བུས་སྨྲས་པ། </s>
    <s id="337:2">ཇི་ལྟར་ན་བྱང་ཆུབ་སེམས་དཔའ་སྦྱིན་པ་ཕུན་སུམ་ཚོགས་པ་ཡིན། </s>
  </p>
  <p id="338">
    <s id="338:1">འཇམ་དཔལ་གྱིས་སྨྲས་པ། </s>
    <s id="338:2">གང་ཉོན་མོངས་པ་ཐམས་ཅད་ཀྱང་འདོར་ལ་སེམས་ཅན་ཐམས་ཅད་ཀྱང་ཡོངས་སུ་མི་གཏོང་བའོ། །</s>
  </p>
  <p id="339">
    <s id="339:1">ལྷའི་བུས་སྨྲས་པ། </s>
    <s id="339:2">ཇི་ལྟར་ན་བྱང་ཆུབ་སེམས་དཔའ་ཚུལ་ཁྲིམས་ཕུན་སུམ་ཚོགས་པ་ཡིན། </s>
  </p>
  <p id="340">
    <s id="340:1">འཇམ་དཔལ་གྱིས་སྨྲས་པ། </s>
    <s id="340:2">ཇི་ལྟར་སྟོན་པས་བསྟན་པ་བཞིན་དུ་སྒྲུབ་ཅིང་སེམས་ཅན་ཐམས་ཅད་ཀྱང་ཚུལ་ཁྲིམས་ལ་འགོད་ལ། </s>
    <s id="340:3">ལྷག་པའི་བསམ་པས་བྱང་ཆུབ་<ref folio="F.254.b"/>ཀྱི་སེམས་ཀྱང་མི་འདོར་བའོ། །</s>
  </p>
  <p id="341">
    <s id="341:1">ལྷའི་བུས་སྨྲས་པ། </s>
    <s id="341:2">ཇི་ལྟར་ན་བྱང་ཆུབ་སེམས་དཔའ་བཟོད་པ་ཕུན་སུམ་ཚོགས་པ་ཡིན། </s>
  </p>
  <p id="342">
    <s id="342:1">འཇམ་དཔལ་གྱིས་སྨྲས་པ། </s>
    <s id="342:2">གང་ཆོས་ཐམས་ཅད་ཤིན་ཏུ་ཟད་པའི་མཚན་ཉིད་དུ་ཤེས་ནས་</s>
  </p>
  <p id="343">
    <s id="343:1">སེམས་ཅན་ཐམས་ཅད་ཀྱི་གནོད་སེམས་དང་། ཁྲོ་བ་དང་། ཐ་བ་སྤང་བའི་ཕྱིར་ཐམས་ཅད་མཁྱེན་པ་ཉིད་ཀྱི་ཆོ་ག་མི་འདོར་བའོ། །</s>
  </p>
  <p id="344">
    <s id="344:1">ལྷའི་བུས་སྨྲས་པ། </s>
    <s id="344:2">ཇི་ལྟར་ན་བྱང་ཆུབ་སེམས་དཔའ་བརྩོན་འགྲུས་ཕུན་སུམ་ཚོགས་པ་ཡིན། །</s>
  </p>
  <p id="345">
    <s id="345:1">འཇམ་དཔལ་གྱིས་སྨྲས་པ། </s>
    <s id="345:2">ནམ་བྱང་ཆུབ་སེམས་དཔའ་ཆོས་གང་གི་ཕྱིར་བརྩོན་འགྲུས་བརྩམ་པའི་ཆོས་དེ་ནི་འདི་ལྟ་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྟེ། དེ་ཉིད་ཤིན་ཏུ་ཡང་དག་པར་རྗེས་སུ་མི་མཐོང་ལ། </s>
    <s id="345:3">སེམས་ཅན་ཐམས་ཅད་ཀྱི་ལེ་ལོ་སྤང་བའི་ཕྱིར། བརྩོན་འགྲུས་གཅེས་པ་ཡང་མི་འདོར་བ་ནའོ། །</s>
  </p>
  <p id="346">
    <s id="346:1">ལྷའི་བུས་སྨྲས་པ། </s>
    <s id="346:2">ཇི་ལྟར་ན་བྱང་ཆུབ་སེམས་དཔའ་བསམ་གཏན་ཕུན་སུམ་ཚོགས་པ་ཡིན། </s>
  </p>
  <p id="347">
    <s id="347:1">འཇམ་དཔལ་གྱིས་སྨྲས་པ། </s>
    <s id="347:2">ནམ་ཆོས་ཐམས་ཅད་རང་བཞིན་གྱིས་སྙོམས་པར་ཞུགས་པར་ཤེས་ཀྱང་སེམས་ཅན་ཐམས་ཅད་ཀྱི་ཉོན་མོངས་པ་འདུལ་བའི་ཕྱིར་ཡང་བསམ་གཏན་བྱེད་པ་ནའོ། །</s>
  </p>
  <p id="348">
    <s id="348:1">ལྷའི་བུས་སྨྲས་པ། </s>
    <s id="348:2">ཇི་ལྟར་ན་བྱང་ཆུབ་སེམས་དཔའ་ཤེས་རབ་ཕུན་སུམ་ཚོགས་པ་ཡིན། </s>
  </p>
  <p id="349">
    <s id="349:1">འཇམ་དཔལ་གྱིས་སྨྲས་པ། </s>
    <s id="349:2">ནམ་རྒྱུ་བ་མེད་པ་ཐོབ་པར་གྱུར་ཏེ། </s>
  </p>
  <p id="350">
    <s id="350:1">སྤྲོས་པ་ཐམས་ཅད་དང་བྲལ་ཞིང་སེམས་ཅན་ཐམས་ཅད་ཀྱི་ལྟ་བ་སྤོང་བའི་ཕྱིར། ཤེས་རབ་ཀྱི་རྣམ་པར་དཔྱོད་པ་ན་སྟེ། </s>
  </p>
  <p id="351">
    <s id="351:1">དེ་ལྟར་ན་བྱང་ཆུབ་སེམས་དཔའ་ཤེས་རབ་ཕུན་སུམ་ཚོགས་པ་ཡིན་ནོ། །</s>
  </p>
  <p id="352">
    <s id="352:1">ལྷའི་བུས་སྨྲས་པ། </s>
    <s id="352:2">ཇི་ལྟར་ན་བྱང་ཆུབ་སེམས་དཔའ་བྱམས་པ་ལ་གནས་པ་ཡིན། </s>
  </p>
  <p id="353">
    <s id="353:1">འཇམ་དཔལ་གྱིས་སྨྲས་པ། </s>
    <s id="353:2">ནམ་ཆོས་ཐམས་ཅད་རང་བཞིན་གྱིས་ཡོངས་སུ་མྱ་ངན་ལས་འདས་པར་མཐོང་བ་ནའོ། །</s>
  </p>
  <p id="354">
    <s id="354:1">ལྷའི་བུས་སྨྲས་པ། </s>
    <s id="354:2">ཇི་ལྟར་ན་བྱང་ཆུབ་སེམས་དཔའ་སྙིང་རྗེ་ལ་གནས་པ་ཡིན། </s>
  </p>
  <p id="355">
    <s id="355:1">འཇམ་དཔལ་གྱིས་སྨྲས་པ། </s>
    <s id="355:2">ནམ་ཆོས་ཐམས་ཅད་ལ་ལས་ཀྱི་རྣམ་པར་སྨིན་པ་མེད་པར་ཤེས་པ་ནའོ། །</s>
  </p>
  <p id="356">
    <s id="356:1">ལྷའི་བུས་སྨྲས་པ། </s>
    <s id="356:2">ཇི་ལྟར་ན་བྱང་ཆུབ་སེམས་དཔའ་དགའ་བ་ལ་གནས་པ་ཡིན། </s>
  </p>
  <p id="357">
    <s id="357:1">འཇམ་དཔལ་གྱིས་<ref folio="F.255.a"/>སྨྲས་པ། </s>
    <s id="357:2">ནམ་ཆོས་ཐམས་ཅད་ལ་དགའ་བ་ཡང་མི་སྐྱེད་ལ། མི་དགའ་བ་ཡང་མ་ཡིན་པ་ནའོ། །</s>
  </p>
  <p id="358">
    <s id="358:1">ལྷའི་བུས་སྨྲས་པ། </s>
    <s id="358:2">ཇི་ལྟར་ན་བྱང་ཆུབ་སེམས་དཔའ་བཏང་སྙོམས་ལ་གནས་པ་ཡིན། </s>
  </p>
  <p id="359">
    <s id="359:1">འཇམ་དཔལ་གྱིས་སྨྲས་པ། </s>
    <s id="359:2">ནམ་ཆོས་ཐམས་ཅད་ལ་གཉིས་དང་བྲལ་བར་གྱུར་པ་ནའོ། །</s>
  </p>
  <p id="360">
    <s id="360:1">ལྷའི་བུས་སྨྲས་པ། </s>
    <s id="360:2">ཇི་ལྟར་ན་བྱང་ཆུབ་སེམས་དཔའ་ལ་བྱང་ཆུབ་སེམས་དཔའ་ཡང་དག་པ་ཞེས་བྱ། </s>
  </p>
  <p id="361">
    <s id="361:1">འཇམ་དཔལ་གྱིས་སྨྲས་པ། </s>
    <s id="361:2">ནམ་ཆོས་ཐམས་ཅད་སྒྱུ་མ་ལྟ་བུར་བྱུང་བ་མེད་པར་ཤེས་པ་ནའོ། །</s>
  </p>
  <p id="362">
    <s id="362:1">ལྷའི་བུས་སྨྲས་པ། </s>
    <s id="362:2">ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཡིན། </s>
  </p>
  <p id="363">
    <s id="363:1">འཇམ་དཔལ་གྱིས་སྨྲས་པ། </s>
    <s id="363:2">ནམ་བྱང་ཆུབ་སེམས་དཔས་ཆོས་ཐམས་ཅད་བདག་མེད་པར་མཐོང་བ་ནའོ། །</s>
  </p>
  <p id="364">
    <s id="364:1">ལྷའི་བུས་སྨྲས་པ། </s>
    <s id="364:2">ཇི་ལྟར་ན་བྱང་ཆུབ་སེམས་དཔའ་སེམས་ཅན་གྱི་མཆོག་ཡིན། </s>
  </p>
  <p id="365">
    <s id="365:1">འཇམ་དཔལ་གྱིས་སྨྲས་པ། </s>
    <s id="365:2">ནམ་ཆོས་ཐམས་ཅད་གཟུང་བ་མེད་པ་དང་། གཞི་མེད་པར་ཤེས་པ་ནའོ། །</s>
  </p>
  <p id="366">
    <s id="366:1">ལྷའི་བུས་སྨྲས་པ། </s>
    <s id="366:2">ཇི་ལྟར་ན་བྱང་ཆུབ་སེམས་དཔའ་གོ་ཆ་ཆེན་པོ་བགོས་པ་ཡིན། </s>
  </p>
  <p id="367">
    <s id="367:1">འཇམ་དཔལ་གྱིས་སྨྲས་པ། </s>
    <s id="367:2">ནམ་བྱང་ཆུབ་སེམས་དཔས་ཆོས་ཐམས་ཅད་ནམ་མཁའ་དང་མཉམ་པར་ཐོས་ནས་མི་དངངས་མི་སྐྲག་སྐྲག་པར་མི་འགྱུར་ཞིང་གོ་ཆ་ཆེན་པོ་མི་འདོར་བ་ནའོ། །</s>
  </p>
  <p id="368">
    <s id="368:1">ལྷའི་བུས་སྨྲས་པ། ཇི་ལྟར་ན་བྱང་ཆུབ་སེམས་དཔའ་དེས་པ་ཡིན། </s>
  </p>
  <p id="369">
    <s id="369:1">འཇམ་དཔལ་གྱིས་སྨྲས་པ། </s>
    <s id="369:2">ནམ་སྙིང་རྗེ་ཆེན་པོས་སེམས་ཅན་ཐམས་ཅད་རིང་དུ་བསྲིངས་པ་ཡང་མ་ཡིན་ལ་སྲེད་པའི་བག་ལ་ཉལ་གྱིས་ཉེ་བར་བསྙེན་པ་ཡང་མ་ཡིན་པ་ནའོ། །</s>
  </p>
  <p id="370">
    <s id="370:1">ལྷའི་བུས་སྨྲས་པ། </s>
    <s id="370:2">ཇི་ལྟར་ན་བྱང་ཆུབ་སེམས་དཔའ་འགྲོགས་ན་བདེ་བ་ཡིན། </s>
  </p>
  <p id="371">
    <s id="371:1">འཇམ་དཔལ་གྱིས་སྨྲས་པ། </s>
    <s id="371:2">ནམ་བདག་དང་གཞན་མི་དམིགས་པས་ལུས་དང་། ངག་དང་ཡིད་ཀྱིས་གཞན་ལ་གནོད་པ་མི་བྱེད་པ་ནའོ། །</s>
  </p>
  <p id="372">
    <s id="372:1">ལྷའི་བུས་སྨྲས་པ། </s>
    <s id="372:2">ཇི་ལྟར་ན་བྱང་ཆུབ་སེམས་དཔའ་བཀའ་བློ་བདེ་བ་ཡིན། </s>
  </p>
  <p id="373">
    <s id="373:1">འཇམ་དཔལ་གྱིས་སྨྲས་པ། </s>
    <s id="373:2">ནམ་ཇི་ལྟར་ཐོས་པའི་ཆོས་རྣམས་སྒྲུབ་ཅིང་<ref folio="F.255.b"/>ཚིག་ཇི་སྐད་སྨྲས་པ་བཞིན་བྱེད་པ་ནའོ། །</s>
  </p>
  <p id="374">
    <s id="374:1">ལྷའི་བུས་སྨྲས་པ། </s>
    <s id="374:2">ཇི་ལྟར་ན་བྱང་ཆུབ་སེམས་དཔའ་འཐུན་པར་འཛིན་པ་ཡིན། </s>
  </p>
  <p id="375">
    <s id="375:1">འཇམ་དཔལ་གྱིས་སྨྲས་པ། </s>
    <s id="375:2">ནམ་རང་གི་སེམས་དང་འཐུན་པའི་ཕྱིར། སེམས་ཅན་ཐམས་ཅད་ཀྱིས་བསྒོ་བ་ལས་མི་འགྱུར་ཞིང་། སེམས་ཅན་ཐམས་ཅད་དང་འཐུན་པར་གནས་པ་ནའོ། །</s>
  </p>
  <p id="376">
    <s id="376:1">ལྷའི་བུས་སྨྲས་པ། </s>
    <s id="376:2">ཇི་ལྟར་ན་བྱང་ཆུབ་སེམས་དཔའ་ངོ་ཚ་ཤེས་ཤིང་ཁྲེལ་ཡོད་པ་ཕུན་སུམ་ཚོགས་པ་ཡིན། </s>
  </p>
  <p id="377">
    <s id="377:1">འཇམ་དཔལ་གྱིས་སྨྲས་པ། </s>
    <s id="377:2">ནམ་སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་ནང་ཡང་ཉེ་བར་ཞི་ལ་ཕྱི་རོལ་ཏུ་རྒྱུ་བ་ལ་ཡང་རྒྱུ་བ་ནའོ། །</s>
  </p>
  <p id="378">
    <s id="378:1">ལྷའི་བུས་སྨྲས་པ། </s>
    <s id="378:2">ཇི་ལྟར་ན་བྱང་ཆུབ་སེམས་དཔའ་དད་པ་དང་ལྡན་པ་ཡིན། </s>
  </p>
  <p id="379">
    <s id="379:1">འཇམ་དཔལ་གྱིས་སྨྲས་པ། </s>
    <s id="379:2">ནམ་ཆགས་པ་ཐམས་ཅད་ལ་ཡང་སྤྱོད་ལ། ཆགས་པ་ཐམས་ཅད་ལ་ཞེན་པ་ཡང་མེད་པ་ནའོ། །</s>
  </p>
  <p id="380">
    <s id="380:1">ལྷའི་བུས་སྨྲས་པ། </s>
    <s id="380:2">ཇི་ལྟར་ན་བྱང་ཆུབ་སེམས་དཔའ་མཛའ་བ་བརྟེན་པ་ཡིན། </s>
  </p>
  <p id="381">
    <s id="381:1">འཇམ་དཔལ་གྱིས་སྨྲས་པ། </s>
    <s id="381:2">ནམ་སངས་རྒྱས་ཀྱི་རིགས་མི་གཅོད་པ་ནའོ། །</s>
  </p>
  <p id="382">
    <s id="382:1">ལྷའི་བུས་སྨྲས་པ། </s>
    <s id="382:2">ཇི་ལྟར་ན་བྱང་ཆུབ་སེམས་དཔའ་བྱས་པ་གཟོ་བ་ཡིན། </s>
  </p>
  <p id="383">
    <s id="383:1">འཇམ་དཔལ་གྱིས་སྨྲས་པ། </s>
    <s id="383:2">ནམ་ཇི་ལྟར་བྱས་པའི་དགེ་བའི་རྩ་བ་ཆུད་མི་གཟོན་པ་ནའོ། །</s>
  </p>
  <p id="384">
    <s id="384:1">ལྷའི་བུས་སྨྲས་པ། </s>
    <s id="384:2">ཇི་ལྟར་ན་བྱང་ཆུབ་སེམས་དཔའ་བྱས་པ་ཤེས་པ་ཡིན། </s>
  </p>
  <p id="385">
    <s id="385:1">འཇམ་དཔལ་གྱིས་སྨྲས་པ། </s>
    <s id="385:2">ནམ་ཐེག་པ་གཞན་ལ་འདོད་པ་མི་བྱེད་པ་ནའོ། །</s>
  </p>
  <p id="386">
    <s id="386:1">ལྷའི་བུས་སྨྲས་པ། </s>
    <s id="386:2">ཇི་ལྟར་ན་བྱང་ཆུབ་སེམས་དཔའ་འདོད་པ་ཉུང་བ་ཡིན། </s>
  </p>
  <p id="387">
    <s id="387:1">འཇམ་དཔལ་གྱིས་སྨྲས་པ། </s>
    <s id="387:2">ནམ་རང་གི་ཉོན་མོངས་པ་རྣམས་ཀྱང་མི་འདོད་ལ། སེམས་ཅན་ཐམས་ཅད་ཀྱི་ཉོན་མོངས་པ་རྣམས་སྤང་བར་ཡང་འདོད་པ་ནའོ། །</s>
  </p>
  <p id="388">
    <s id="388:1">ལྷའི་བུས་སྨྲས་པ། </s>
    <s id="388:2">ཇི་ལྟར་ན་བྱང་ཆུབ་སེམས་དཔའ་ཆོ་ག་ཤེས་པ་ཡིན། </s>
  </p>
  <p id="389">
    <s id="389:1">འཇམ་དཔལ་གྱིས་སྨྲས་པ། </s>
    <s id="389:2">ནམ་འཕགས་པའི་ཤེས་རབ་ཀྱི་ཤེས་པས་ཆོས་གང་ཡང་མི་ལེན་པ་ནའོ། །</s>
  </p>
  <p id="390">
    <s id="390:1">ལྷའི་བུས་སྨྲས་པ། </s>
    <s id="390:2">ཇི་ལྟར་ན་བྱང་ཆུབ་སེམས་དཔའ་ངོམས་པ་ཡིན། </s>
  </p>
  <p id="391">
    <s id="391:1">འཇམ་དཔལ་གྱིས་སྨྲས་པ། </s>
    <s id="391:2"><ref folio="F.256.a"/>ནམ་འཇིག་རྟེན་ལས་འདས་པའི་ཤེས་རབ་ལ་ཡང་གནས་ལ། འཇིག་རྟེན་པའི་རྒྱུ་བས་ཀྱང་སེམས་ཅན་རྣམས་ཡོངས་སུ་སྨིན་པར་བྱེད་པ་ནའོ། །</s>
  </p>
  <p id="392">
    <s id="392:1">ལྷའི་བུས་སྨྲས་པ། </s>
    <s id="392:2">ཇི་ལྟར་ན་བྱང་ཆུབ་སེམས་དཔའ་རབ་ཏུ་དབེན་པ་ཡིན། </s>
  </p>
  <p id="393">
    <s id="393:1">འཇམ་དཔལ་གྱིས་སྨྲས་པ། </s>
    <s id="393:2">ནམ་ཉོན་མོངས་པ་ཐམས་ཅད་ཀྱིས་ཀྱང་ཀུན་ནས་ཉོན་མོངས་པར་མི་འགྱུར་ལ། སེམས་ཅན་ཐམས་ཅད་ཀྱི་ཉོན་མོངས་པ་སྤོང་བའི་ཕྱིར་བརྩོན་པར་ཡང་སྣང་བ་ནའོ། །</s>
  </p>
  <p id="394">
    <s id="394:1">ལྷའི་བུས་སྨྲས་པ། </s>
    <s id="394:2">ཇི་ལྟར་ན་བྱང་ཆུབ་སེམས་དཔའ་རང་དགའ་རང་དབང་ཅན་ཡིན། </s>
  </p>
  <p id="395">
    <s id="395:1">འཇམ་དཔལ་གྱིས་སྨྲས་པ། </s>
    <s id="395:2">ནམ་ཟག་པ་མེད་པའི་ལུས་ཀྱིས་སངས་རྒྱས་ཀྱི་ཞིང་ཐམས་ཅད་དུ་སྣང་སྟེ། </s>
  </p>
  <p id="396">
    <s id="396:1">ཡེ་ཤེས་ཀྱི་དབང་བྱེད་ཀྱི་ཉོན་མོངས་པས་དབང་བྱེད་པ་མ་ཡིན་པ་ནའོ། །</s>
  </p>
  <p id="397">
    <s id="397:1">ལྷའི་བུས་སྨྲས་པ། </s>
    <s id="397:2">ཇི་ལྟར་ན་བྱང་ཆུབ་སེམས་དཔའ་མང་དུ་ཐོས་པ་ཡིན། </s>
  </p>
  <p id="398">
    <s id="398:1">འཇམ་དཔལ་གྱིས་སྨྲས་པ། </s>
    <s id="398:2">ནམ་བདག་ཉིད་ཀྱང་མ་ཐོས་པའི་ཆོས་ཉན་ཅིང་གཞན་ལ་ཡང་མ་ཐོས་པའི་ཆོས་ཐོས་པར་བྱེད་པ་ནའོ། །</s>
  </p>
  <p id="399">
    <s id="399:1">ལྷའི་བུས་སྨྲས་པ། </s>
    <s id="399:2">ཇི་ལྟར་ན་བྱང་ཆུབ་སེམས་དཔའ་ཚུལ་བཞིན་ལ་བརྩོན་པ་ཡིན། </s>
  </p>
  <p id="400">
    <s id="400:1">འཇམ་དཔལ་གྱིས་སྨྲས་པ། </s>
    <s id="400:2">ནམ་དམིགས་པ་ཐམས་ཅད་ལས་འབྱུང་བ་རབ་ཏུ་ཤེས་ཀྱང་ཆོས་ཐམས་ཅད་འཕྲོས་པར་ཡང་མི་བྱེད། མི་འཕྲོ་བར་ཡང་མི་བྱེད་པ་ནའོ། །</s>
  </p>
  <p id="401">
    <s id="401:1">ལྷའི་བུས་སྨྲས་པ། </s>
    <s id="401:2">ཇི་ལྟར་ན་བྱང་ཆུབ་སེམས་དཔའ་སྒྲུབ་པ་སྙིང་པོར་བྱེད་པ་ཡིན། </s>
  </p>
  <p id="402">
    <s id="402:1">འཇམ་དཔལ་གྱིས་སྨྲས་པ། </s>
    <s id="402:2">ནམ་གཞན་དང་འབྲེལ་པའི་རྣམ་པར་རིག་པ་མི་སྐྱེད་ཅིང་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་དབེན་པར་ཡང་རྟོག་ལ། </s>
    <s id="402:3">རང་གི་སེམས་ཀྱི་སྤྱོད་པ་ལ་ཡང་མི་ལྟ་ཞིང་། བདག་དང་གཞན་དུ་འདུ་ཤེས་པས་སྒྲུབ་པ་སྙིང་པོར་བྱེད་པ་མ་ཡིན་པ་ནའོ། །</s>
  </p>
  <p id="403">
    <s id="403:1">ལྷའི་བུས་སྨྲས་པ། </s>
    <s id="403:2">འཇམ་དཔལ་ཇི་ལྟར་ན་བྱང་ཆུབ་སེམས་དཔའ་གཟུངས་དང་སྤོབས་པ་ཕུན་སུམ་ཚོགས་པ་ཡིན། </s>
  </p>
  <p id="404">
    <s id="404:1">འཇམ་དཔལ་གྱིས་སྨྲས་པ། </s>
    <s id="404:2">ལྷའི་བུ་ནམ་བྱང་ཆུབ་སེམས་དཔའ་ཐོས་པ་ཐམས་ཅད་ཀྱང་འཛིན་ལ་སེམས་ཅན་ཐམས་ཅད་ཀྱི་དབང་པོ་རྣམས་ལ་ཡང་མཚུངས་པར་རབ་ཏུ་འབྱེད་ཅིང་། </s>
    <s id="404:3">སྒྲ་སྐད་<ref folio="F.256.b"/>བྲག་ཅ་དང་མཚུངས་པར་ཡང་ཤེས་ནས་མངོན་པར་ཞེན་པ་མེད་པ་ན་སྟེ། </s>
  </p>
  <p id="405">
    <s id="405:1">དེ་ལྟར་ན་བྱང་ཆུབ་སེམས་དཔའ་གཟུངས་དང་སྤོབས་པ་ཕུན་སུམ་ཚོགས་པ་ཡིན་ནོ། །</s>
  </p>
  <p id="406">
    <s id="406:1">དེ་ནས་ལྷའི་བུ་འོད་མང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="407">
    <s id="407:1">འཇམ་དཔལ་ཁྱོད་ཀྱིས་བཤད་པའི་དོན་འདི་སུས་ཀུན་ཤེས་པར་འགྱུར། </s>
  </p>
  <p id="408">
    <s id="408:1">འཇམ་དཔལ་གྱིས་སྨྲས་པ། </s>
    <s id="408:2">ལྷའི་བུ་གང་དག་དགེ་བའི་བཤེས་གཉེན་གྱིས་ཡོངས་སུ་ཟིན་པར་གྱུར་པ། </s>
    <s id="408:3">སྔོན་གྱི་སྦྱོར་བ་ཕུན་སུམ་ཚོགས་པ། དགེ་བའི་རྩ་བ་བསྐྱེད་པ། དམིགས་པ་མེད་པར་སྤྱོད་པ་དེ་དག་གིས་ཁོ་བོས་བཤད་པའི་དོན་འདི་ཀུན་ཤེས་པར་འགྱུར་རོ། །</s>
  </p>
  <p id="409">
    <s id="409:1">ལྷའི་བུས་སྨྲས་པ། </s>
    <s id="409:2">དེ་དག་ཅི་ལ་མོས་པར་འགྱུར། </s>
  </p>
  <p id="410">
    <s id="410:1">བསམ་པ་ནི་གང་། </s>
    <s id="410:2">འཇམ་དཔལ་གྱིས་སྨྲས་པ། </s>
    <s id="410:3">དེ་དག་ནི་ཟབ་མོ་ལ་མོས་པར་འགྱུར་ཏེ། </s>
  </p>
  <p id="411">
    <s id="411:1">ལྷག་པའི་ང་རྒྱལ་མེད་པ་ནི་བསམ་པའོ། །</s>
  </p>
  <p id="412">
    <s id="412:1">ལྷའི་བུས་སྨྲས་པ། </s>
    <s id="412:2">འཇམ་དཔལ་ཇི་ལྟར་ན་དགེ་སློང་ལྷག་པའི་ང་རྒྱལ་མེད་པ་ཡིན། </s>
  </p>
  <p id="413">
    <s id="413:1">འཇམ་དཔལ་གྱིས་སྨྲས་པ། </s>
    <s id="413:2">ལྷའི་བུ་ནམ་དགེ་སློང་འཇིག་ཚོགས་ལ་ལྟ་བ་ངོ་བོ་ཉིད་ཀྱིས་བགྲོད་པ་གཅིག་པུའི་ལམ་དུ་སྒོམ་སྟེ། </s>
  </p>
  <p id="414">
    <s id="414:1">གཉིས་སུ་མེད་པས་འཇིག་ཚོགས་ལ་ལྟ་བའི་ངོ་བོ་ཉིད་གང་ཡིན་པ་དེ་བགྲོད་པ་གཅིག་པུའི་ལམ་གྱི་ངོ་བོ་ཉིད་དུ་མཉམ་པར་ཤེས་ཤིང་</s>
    <s id="414:2">མ་རིག་པ་དང་སྲིད་པ་དང་སྲེད་པ་ལས་འབྱུང་བ་ཡང་ཚོལ་ལ། མ་རིག་པ་དང་སྲིད་པ་དང་སྲེད་པ་ལས་འབྱུང་བ་ལ་སོ་སོར་རྟོག་པ་ན། མ་རིག་པ་དང་སྲིད་པ་དང་སྲེད་པའི་ངོ་བོ་ཉིད་ཀྱང་རིག་པ་དང་རྣམ་པར་གྲོལ་བར་ཤེས་པ་ན་སྟེ། </s>
  </p>
  <p id="415">
    <s id="415:1">དེ་ལྟར་ན་དགེ་སློང་ལྷག་པའི་ང་རྒྱལ་མེད་པ་ཡིན་ནོ། །</s>
  </p>
  <p id="416">
    <s id="416:1">ལྷའི་བུ་གཞན་ཡང་ནམ་དགེ་སློང་འདོད་ཆགས་ཀྱི་མཐའ་ལ་འདོད་ཆགས་དང་བྲལ་བའི་མཐར་ཤེས་ཤིང་། །</s>
    <s id="416:2">འདོད་ཆགས་དང་བྲལ་བའི་མཐའི་རང་བཞིན་ཡང་འདོད་ཆགས་སུ་ཤེས་པ་དང་། </s>
    <s id="416:3">ཞེ་སྡང་གི་མཐའ་ལ་ཞེ་སྡང་དང་བྲལ་བའི་མཐར་ཤེས་ཤིང་། ཞེ་སྡང་དང་བྲལ་བའི་མཐའི་རང་བཞིན་ཡང་ཞེ་སྡང་དུ་ཤེས་པ་དང་། </s>
    <s id="416:4">གཏི་མུག་གི་མཐའ་ལ་གཏི་མུག་དང་བྲལ་བའི་མཐར་ཤེས་ཤིང་། གཏི་<ref folio="F.257.a"/>མུག་དང་བྲལ་བའི་མཐའི་རང་བཞིན་ཡང་གཏི་མུག་ཏུ་ཤེས་པ་ན་སྟེ། </s>
  </p>
  <p id="417">
    <s id="417:1">དེ་ལྟར་ན་དགེ་སློང་ལྷག་པའི་ང་རྒྱལ་མེད་པ་ཡིན་ནོ། །</s>
  </p>
  <p id="418">
    <s id="418:1">ལྷའི་བུ་གཞན་ཡང་ནམ་དགེ་སློང་སྡུག་བསྔལ་ཡོངས་སུ་ཤེས་པར་མི་བྱེད། </s>
  </p>
  <p id="419">
    <s id="419:1">ཀུན་འབྱུང་བ་སྤོང་བར་མི་བྱེད། </s>
  </p>
  <p id="420">
    <s id="420:1">འགོག་པ་མངོན་སུམ་དུ་མི་བྱེད། </s>
  </p>
  <p id="421">
    <s id="421:1">ལམ་སྒོམ་པར་ཡང་མི་བྱེད་ལ། </s>
    <s id="421:2">སྡུག་བསྔལ་མི་སྐྱེ་བར་ཤེས་པས་འཕགས་པའི་བདེན་པ་བཞི་རྗེས་སུ་རྟོགས་ཏེ། </s>
  </p>
  <p id="422">
    <s id="422:1">སྡུག་བསྔལ་མི་སྐྱེ་བ་ཤེས་པ་གང་ཡིན་པ་དེ་ལ་ཀུན་འབྱུང་བ་གང་ཡང་མེད། </s>
  </p>
  <p id="423">
    <s id="423:1">སྡུག་བསྔལ་མི་སྐྱེ་བ་ཤེས་པ་གང་ཡིན་པ་དེ་ལ་འགོག་པ་གང་ཡང་མེད། </s>
  </p>
  <p id="424">
    <s id="424:1">སྡུག་བསྔལ་མི་སྐྱེ་བ་ཤེས་པ་གང་ཡིན་པ་དེ་ལ་ལམ་གང་ཡང་མེད་པ་</s>
    <s id="424:2">དེ་ལྟར་དགེ་སློང་ཚུལ་བཞིན་ལ་བརྩོན་པ་ནི་ཆོས་གང་ཡང་སྐྱེད་པར་མི་བྱེད། </s>
  </p>
  <p id="425">
    <s id="425:1">འགག་པར་མི་བྱེད། གནས་པར་མི་བྱེད་དོ། །</s>
  </p>
  <p id="426">
    <s id="426:1">གང་ལ་སྐྱེ་བ་མེད་པ་དང་། འགག་པ་མེད་པ་དང་། གནས་པ་མེད་པ་དེ་འདུས་མ་བྱས་པའོ། །</s>
  </p>
  <p id="427">
    <s id="427:1">འདུས་མ་བྱས་ཀྱི་རང་བཞིན་ཡང་འཕགས་པ་རྣམས་ཀྱི་བདེན་པ་སྒོམ་པ་སྟེ། </s>
  </p>
  <p id="428">
    <s id="428:1">ལྷའི་བུ་དེ་ལྟར་ན་དགེ་སློང་ལྷག་པའི་ང་རྒྱལ་མེད་པ་ཡིན་ནོ། །</s>
  </p>
  <p id="429">
    <s id="429:1">དེ་ནས་བདུད་སྡིག་ཅན་སྡུག་བསྔལ་ཞིང་ཡིད་མི་བདེ་སྟེ། གདོང་མཆི་མས་གང་ཞིང་མཆི་མས་བརྣངས་བཞིན་དུ་ཚིག་འདི་སྐད་ཅེས་སྨྲས་སོ། །</s>
  </p>
  <p id="430">
    <s id="430:1">གང་ན་ཆོས་ཀྱི་རྣམ་གྲངས་འདི་སྤྱོད་པ་དེ་ན་བདུད་རྣམས་ཀྱི་སྐབས་མེད་དོ། །</s>
  </p>
  <p id="431">
    <s id="431:1">གང་དག་ཆོས་ཀྱི་རྣམ་གྲངས་འདི་འཛིན་པར་འགྱུར་བ་དེ་དག་གི་བདུད་ཀྱི་ལས་ཐམས་ཅད་བཀག་པར་འགྱུར་རོ་ཞེས་དེ་སྐད་སྨྲས་ནས་བདུད་སྡིག་ཅན་སྡུག་བསྔལ་ཞིང་ཡིད་མི་བདེ་སྟེ</s>
  </p>
  <p id="432">
    <s id="432:1">ཡིད་ལ་གཅགས་བཞིན་དེ་ཉིད་དུ་མི་སྣང་བར་གྱུར་ཏོ། །</s>
  </p>
  <p id="433">
    <s id="433:1">དེ་ནས་ལྷའི་བུ་འོད་མང་པོས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
  </p>
  <p id="434">
    <s id="434:1">འཇམ་དཔལ་ཁྱོད་ཀྱི་བཤད་པའི་དོན་ཇི་ལྟར་བདག་གིས་ཤེས་པ་ལྟར་ན། </s>
  </p>
  <p id="435">
    <s id="435:1">གང་དག་ལྷག་པའི་ང་རྒྱལ་མེད་པའི་ཚུལ་ཟབ་མོ་འདི་ཐོས་ནས་སྤོང་བའི་དགེ་སློང་དེ་དག་གི་རབ་ཏུ་བྱུང་བ་མེད་དོ། །བསྙེན་པར་རྫོགས་པ་མེད་དོ། །</s>
    <s id="435:2">ལྷག་པའི་ང་རྒྱལ་མེད་པའི་ཚུལ་མཆོག་ཏུ་ཟབ་པ་འདིས་སྐྲག་པར་འགྱུར་བའི་ཁྱིམ་དེ་དག་གི་སྟོན་པ་དེ་བཞིན་གཤེགས་པ་མ་<ref folio="F.257.b"/>ཡིན་ནོ། །</s>
  </p>
  <p id="436">
    <s id="436:1">དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་དག་ལྷག་པའི་ང་རྒྱལ་མེད་པའི་ཚུལ་མཆོག་ཏུ་ཟབ་པ་འདི་ཐོས་ནས་མི་སྐྲག་མི་དངང་ལ་དངང་བར་མི་འགྱུར་ཞིང་མོས་པར་འགྱུར་བ་དེ་དག་རྣམ་པར་གྲོལ་བ་ཉིད་དུ་རིག་པར་བྱའོ། །</s>
  </p>
  <p id="437">
    <s id="437:1">དེ་ནས་བཅོམ་ལྡན་འདས་ཀྱིས་ལྷའི་བུ་འོད་མང་པོ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="438">
    <s id="438:1">ལྷའི་བུ་དེ་དེ་བཞིན་ནོ། །</s>
  </p>
  <p id="439">
    <s id="439:1">ཇི་སྐད་སྨྲས་པ་བཞིན་ཏེ། </s>
  </p>
  <p id="440">
    <s id="440:1">དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་དག་ལྷག་པའི་ང་རྒྱལ་མེད་པའི་ཚུལ་མཆོག་ཏུ་ཟབ་པ་འདི་ཐོས་ནས་མི་སྐྲག་མི་དངང་ལ་དངང་བར་མི་འགྱུར་ཞིང་མོས་པར་འགྱུར་བ་དེ་དག་རྣམ་པར་གྲོལ་བ་ཉིད་དུ་རིག་པར་བྱའོ། །</s>
  </p>
  <p id="441">
    <s id="441:1">དེ་ཅིའི་ཕྱིར་ཞེ་ན། </s>
    <s id="441:2">བཟོད་པ་འདིས་བྱང་ཆུབ་སེམས་དཔའ་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པ་དང་། </s>
    <s id="441:3">བཟོད་པ་འདིས་ཉན་ཐོས་དང་། རང་སངས་རྒྱས་ཐམས་ཅད་ངེས་པར་འབྱུང་བའི་ཕྱིར་རོ། །</s>
  </p>
  <p id="442">
    <s id="442:1">ལྷའི་བུ་འོད་མང་པོས་གསོལ་པ། </s>
    <s id="442:2">བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས། </s>
    <s id="442:3">འདི་ཇི་ལྟར་གཟུང་བར་བགྱི། </s>
  </p>
  <p id="443">
    <s id="443:1">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="443:2">ལྷའི་བུ་དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་འཇམ་དཔལ་རྣམ་པར་འཕྲུལ་པའི་ལེའུ་ཞེས་བྱ་བར་ཟུང་ཤིག །</s>
    <s id="443:3">བདུད་འདུལ་བའི་ལེའུ་ཞེས་བྱ་བར་ཡང་ཟུང་ཤིག །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས</s>
  </p>
  <p id="444">
    <s id="444:1">འཇམ་དཔལ་གཞོན་ནུར་གྱུར་པ་དང་། ལྷའི་བུ་འོད་མང་པོ་དང་། ཐམས་ཅད་དང་ལྡན་པའི་འཁོར་དེ་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ། </s>
  </p>
  <p id="445">
    <s id="445:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</s>
  </p>
  <p id="446">
    <s id="446:1">འཕགས་པ་འཇམ་དཔལ་རྣམ་པར་འཕྲུལ་པའི་ལེའུ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
  </p>
  <p id="447">
    <s id="447:1">རྒྱ་གར་གྱི་མཁན་པོ་ཤཱི་ལེན་དྲ་བོ་དྷི་དང་ཛི་ན་མི་ཏྲ་དང་། ཞུ་ཆེན་གྱི་ལོ་ཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་ཆད་ཀྱིས་བཅོས་ནས་གཏན་ལ་ཕབ་པ།། །།</s>
  </p>
</text>
