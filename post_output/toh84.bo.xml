<?xml version='1.0' encoding='utf-8'?>
<text>
  <p id="1">
    <s id="1:1">[V44]<ref folio="F.95.a"/>འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་བཞི་བཅུ་པ་སྟེ། </s>
  </p>
  <p id="2">
    <s id="2:1">བུ་མོ་རྣམ་དག་དད་པས་ཞུས་པ། བམ་པོ་གཅིག་པ། </s>
    <s id="2:2">རྒྱ་གར་སྐད་དུ། ཨཱརྱ་དཱ་རི་ཀཱ་བི་མ་ལ་ཤྲད་དྷཱ་པ་རི་པྲྀཙྪཱ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། </s>
    <s id="2:3">འཕགས་པ་བུ་མོ་རྣམ་དག་དད་པས་ཞུས་པ་ཞེས་བྱ་བ་ཐེག་པ་ཆེན་པོའི་མདོ། </s>
    <s id="2:4">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="3">
    <s id="3:1">འདི་སྐད་བདག་གིས་ཐོས་པ་དུས་གཅིག་ན། </s>
  </p>
  <p id="4">
    <s id="4:1">བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་དགེ་སློང་གི་དགེ་འདུན་ཆེན་པོ་ལྔ་བརྒྱ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བརྒྱད་སྟོང་དང་ཐབས་ཅིག་ཏུ་བཞུགས་ཏེ</s>
  </p>
  <p id="5">
    <s id="5:1">ཐམས་ཅད་ཀྱང་ཤེས་པར་བྱ་བ་རྣམས་རབ་ཏུ་ཤེས་པ། </s>
    <s id="5:2">གཟུངས་དང་ཐོགས་པ་མེད་པའི་སྤོབས་པ་ཐོབ་པ། </s>
    <s id="5:3">བཟོད་པ་རྣམས་ཕུན་སུམ་ཚོགས་པ། </s>
    <s id="5:4">བདུད་ཀྱི་དཔུང་རབ་ཏུ་བཅོམ་པ། </s>
    <s id="5:5">དེ་བཞིན་གཤེགས་པ་རྣམས་ཀྱིས་བརྙེས་པའི་ཆོས་རྣམས་རབ་ཏུ་ཐོབ་པ་ཤ་སྟག་ལ་འདི་ལྟ་སྟེ། </s>
  </p>
  <p id="6">
    <s id="6:1">བྱང་ཆུབ་སེམས་དཔའ་འཇིག་རྟེན་འཛིན་དང་། བྱང་ཆུབ་སེམས་དཔའ་ལམ་འཛིན་དང་། བྱང་ཆུབ་སེམས་དཔའ་ས་འཛིན་དང་། བྱང་ཆུབ་སེམས་དཔའ་ས་འཛིན་ཆེན་པོ་དང་། བྱང་ཆུབ་སེམས་དཔའ་མོས་པའི་བློ་གྲོས་དང་། བྱང་ཆུབ་སེམས་དཔའ་མོས་བྱེད་དང་། བྱང་ཆུབ་སེམས་དཔའ་གཟུགས་མཛེས་བཀོད་པ་དང་། བྱང་ཆུབ་སེམས་དཔའ་རིན་པོ་ཆེའི་ཏོག་དང་། བྱང་ཆུབ་སེམས་དཔའ་རིན་པོ་ཆེའི་རྒྱལ་མཚན་དང་། བྱང་ཆུབ་སེམས་དཔའ་རིན་ཆེན་སེམས་པ་དང་། བྱང་ཆུབ་སེམས་དཔའ་རིན་ཆེན་འབྱུང་གནས་དང་། བྱང་ཆུབ་སེམས་དཔའ་རིན་ཆེན་བློ་གྲོས་དང་། བྱང་ཆུབ་སེམས་དཔའ་རིན་ཆེན་ཡོན་ཏན་དང་། བྱང་ཆུབ་སེམས་དཔའ་རིན་ཆེན་འོད་དང་། གཞན་ཡང་བསྐལ་པ་བཟང་པོའི་བྱང་ཆུབ་སེམས་དཔའ་བྱམས་པ་ལ་སོགས་པ་གཙོ་བོར་གྱུར་པ་དང་ཐབས་ཅིག་གོ །</s>
  </p>
  <p id="7">
    <s id="7:1">གཞན་ཡང་སེམས་པ་དཔེ་ཟླ་མེད་པའི་བྱང་ཆུབ་སེམས་དཔའ་འཇམ་དཔལ་ལ་སོགས་པ་གཙོ་<ref folio="F.95.b"/>བོར་གྱུར་པ་དྲུག་ཅུ་པོ་དག་དང་ཡང་ཐབས་ཅིག་གོ །</s>
  </p>
  <p id="8">
    <s id="8:1">གཞན་ཡང་སྐྱེས་བུ་ཆེན་པོ་བྱང་ཆུབ་སེམས་དཔའ་བཟང་སྐྱོང་ལ་སོགས་པ་གཙོ་བོར་གྱུར་པ་བཅུ་དྲུག་དང་ཡང་ཐབས་ཅིག་གོ །</s>
  </p>
  <p id="9">
    <s id="9:1">གཞན་ཡང་དགའ་ལྡན་གྱི་རིས་ཀྱི་ལྷའི་བུ་ཉི་ཁྲི་འཁོར་དེ་ཉིད་དུ་འདུས་པར་གྱུར་པ་དག་དང་ཡང་ཐབས་ཅིག་གོ །</s>
  </p>
  <p id="10">
    <s id="10:1">དེའི་ཚེ་བཅོམ་ལྡན་འདས་བཀོད་པ་ཆེན་པོའི་མཛོད་ཅེས་བྱ་བའི་སེང་གེའི་གདན་ལ་འཁོར་བརྒྱ་སྟོང་ཚད་མེད་པ་དག་གིས་ཡོངས་སུ་བསྐོར་ནས་</s>
  </p>
  <p id="11">
    <s id="11:1">བཞུགས་པས་ཉི་ཟླ་ལྟ་བུའི་འོད་ཟེར་གྱིས་ནི་ཀུན་དུ་སྣང་བར་མཛད། </s>
  </p>
  <p id="12">
    <s id="12:1">བརྒྱ་བྱིན་དང་ཚངས་པའི་རྒྱལ་པོ་ལྟར་གཟི་བྱིན་ནི་ཁྱད་པར་དུ་འཕགས། </s>
  </p>
  <p id="13">
    <s id="13:1">རིའི་རྒྱལ་པོ་རི་རབ་ལྟ་བུར་ཤིན་ཏུ་མཐོ་ཞིང་ཕལ་ལས་ནི་མངོན་པར་འཕགས་པར་གྱུར། </s>
  </p>
  <p id="14">
    <s id="14:1">སྒྲོན་མ་ཆེན་པོ་ལྟ་བུར་འོད་ཟེར་དག་ནི་རབ་ཏུ་འབར། </s>
  </p>
  <p id="15">
    <s id="15:1">གླང་པོ་ཆེའི་རྒྱལ་པོ་ལྟར་ཕན་ཚུན་དུ་ནི་གཟིགས་པར་མཛད། </s>
  </p>
  <p id="16">
    <s id="16:1">སེང་གེའི་སྒྲ་སྒྲོགས་པ་ལྟར་བསྙེངས་པ་མི་མངའ་བར་ནི་ཆོས་སྟོན་པར་མཛད། </s>
  </p>
  <p id="17">
    <s id="17:1">ལྷ་མ་ཡིན་གྱི་རྒྱལ་པོ་སྒྲ་གཅན་ཟིན་ལྟར་འཁོར་མང་པོ་རྣམས་ནི་ཟིལ་གྱིས་མནན། </s>
  </p>
  <p id="18">
    <s id="18:1">མཚན་དང་དཔེ་བྱད་བཟང་པོ་དག་གིས་ནི་སྐུ་རབ་ཏུ་བརྒྱན། </s>
  </p>
  <p id="19">
    <s id="19:1">གཟི་བྱིན་དང་མཐུ་སྟོབས་དག་ནི་རབ་ཏུ་འབར་བར་གྱུར་ཏེ། </s>
  </p>
  <p id="20">
    <s id="20:1">སེམས་ཅན་ཐམས་ཅད་ངེས་པའི་དོན་མཆོག་ལ་འགོད་ཅིང་ཁོང་དུ་ཆུད་པར་མཛད་པའི་ཕྱིར་</s>
    <s id="20:2">ཚངས་པའི་སྒྲ་དབྱངས་ཀྱིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀུན་ཏུ་བསྒྲགས་ནས་འཁོར་མང་པོའི་དབུས་སུ་ཆོས་སྟོན་པར་མཛད་དོ། །</s>
  </p>
  <p id="21">
    <s id="21:1">དེ་ནས་རྒྱལ་པོ་གསལ་རྒྱལ་གྱི་བུ་མོ་རྣམ་དག་དད་པ་ཞེས་བྱ་བ་གཞོན་ནུ་མ་བྱད་བཞིན་སྡུག་ཅིང་མཛེས་པ། </s>
    <s id="21:2">སེམས་ཅན་རྣམས་ཀྱིས་མཐོང་བར་མོས་པ། </s>
    <s id="21:3">སྔོན་དགེ་བའི་རྩ་བ་བསྐྱེད་པ། </s>
    <s id="21:4">ཐེག་པ་ཆེན་པོ་བསྒོམས་པ་ཞིག་ཡོད་པ་</s>
    <s id="21:5">དེ་བུ་མོ་གཞོན་ནུ་མ་ལྔ་བརྒྱས་ཡོངས་སུ་བསྐོར་ཏེ</s>
  </p>
  <p id="22">
    <s id="22:1">སོ་སོ་ནས་གསེར་གྱི་ཕྲེང་བ་ཐོགས་ནས་གྲོང་ཁྱེར་མཉན་ཡོད་ནས་བྱུང་སྟེ། </s>
  </p>
  <p id="23">
    <s id="23:1">རྒྱལ་བུ་རྒྱལ་བྱེད་ཀྱི་ཚལ་དུ་ཕྱིན་པ་དང་། </s>
    <s id="23:2">བཅོམ་ལྡན་འདས་ཀྱི་ཞབས་ལ་སྤྱི་བོས་གཏུགས་ཏེ་ཕྱག་བྱས་ནས། </s>
  </p>
  <p id="24">
    <s id="24:1">ལན་གསུམ་བསྐོར་བ་བྱས་ཏེ། </s>
  </p>
  <p id="25">
    <s id="25:1">བཅོམ་ལྡན་འདས་ཀྱི་སྤྱན་སྔར་ཕྱོགས་གཅིག་ཏུ་འཁོད་ནས་ཚིགས་སུ་བཅད་དེ་མངོན་པར་བསྟོད་པ། <ref folio="F.96.a"/></s>
    <s id="25:2">ཡུན་རིང་བསོད་ནམས་རྣམ་དག་ཕྲིན་ལས་བསགས། །</s>
  </p>
  <p id="26">
    <s id="26:1">ཡོན་ཏན་རྒྱ་མཚོ་མཐའ་ཡས་ཡོངས་རྫོགས་ཤིང་། །</s>
    <s id="26:2">མང་པོ་དད་མོས་དགའ་བར་མཛད་པས་ན། །</s>
  </p>
  <p id="27">
    <s id="27:1">དེ་སླད་ཐུབ་མཆོག་ཁྱོད་ལ་བདག་ཕྱག་འཚལ། །</s>
  </p>
  <p id="28">
    <s id="28:1">གཟི་བྱིན་ལྷམ་མེ་ཡ་མཚན་རབ་སྟོན་ཅིང་། །རིན་ཆེན་འབྱུང་གནས་ཆོས་སྒོ་སྟོན་པར་མཛད། །</s>
  </p>
  <p id="29">
    <s id="29:1">སྐུ་ཡི་འོད་ཟེར་འདོམ་གང་རྟག་གསལ་བ། །བློ་ཆེན་བསིལ་བའི་རྫིང་ལ་བདག་ཕྱག་འཚལ། །</s>
  </p>
  <p id="30">
    <s id="30:1">ཡོན་ཏན་ལྗོན་ཤིང་བསོད་ནམས་བས་མ་འཚལ། །མི་མཆོག་ཁྱོད་ལ་འཇིག་རྟེན་ཀུན་གྱིས་བསྔགས། །</s>
  </p>
  <p id="31">
    <s id="31:1">སྨོན་ལམ་ཆེན་པོ་ཚུལ་ཁྲིམས་ཡོངས་རྫོགས་པས། །དེ་སླད་མཆོད་འོས་གཙོ་ལ་བདག་ཕྱག་འཚལ། །</s>
  </p>
  <p id="32">
    <s id="32:1">ཆོས་མཆོག་རབ་གནས་རྟག་པར་ཞི་ཞིང་དབེན། །</s>
  </p>
  <p id="33">
    <s id="33:1">འཇིག་རྟེན་ཀུན་ལ་ཐུགས་སྙོམས་བུ་གཅིག་བཞིན། །</s>
    <s id="33:2">མཁྱེན་པ་དག་གིས་སྤྱོད་རྣམས་རབ་མཁྱེན་པས། །འདྲེན་མཁན་བཞིན་དུ་མཉམ་པའི་ཤུལ་ཡང་སྟོན། །</s>
  </p>
  <p id="34">
    <s id="34:1">རབ་བརྟན་བརྩོན་འགྲུས་ལྡན་པ་མཆིས་གྱུར་ན། །</s>
  </p>
  <p id="35">
    <s id="35:1">བྱམས་དང་ཐུགས་རྗེས་སེམས་ཅན་སྨན་མཛད་པས། །</s>
    <s id="35:2">བྱང་ཆུབ་སེམས་དཔའི་སྤྱོད་པ་གང་ལགས་པ། །དེ་བཞིན་གཤེགས་པས་བཀས་ནི་བཤད་དུ་གསོལ། །</s>
  </p>
  <p id="36">
    <s id="36:1">ཇི་ལྟར་རབ་བརྟན་སྟོབས་ནི་ཐོབ་གྱུར་ནས། །</s>
  </p>
  <p id="37">
    <s id="37:1">འཁོར་བར་གནས་ཀྱང་བདུད་དཔུང་ཕམ་བགྱིད་ལགས། །</s>
    <s id="37:2">ཇི་ལྟར་མཉམ་པའི་ཆོས་ནི་ཐོབ་འགྱུར་ཞིང་། །</s>
    <s id="37:3">ཇི་ལྟར་སེམས་ཅན་ཡོངས་སུ་སྨིན་བགྱིད་ལགས། །</s>
    <s id="37:4">ཇི་ལྟར་བགྱིས་ན་</s>
  </p>
  <p id="38">
    <s id="38:1">ས་གཞི་ནམ་མཁའ་དང་། །རླུང་དང་ཆུ་མེ་ཇི་ལྟ་བཞིན་དུ་འགྱུར། །</s>
  </p>
  <p id="39">
    <s id="39:1">ཇི་ལྟར་ཡིད་ཆེས་ཐོབ་ནས་ཆོས་གནས་ཤིང་། །རི་རབ་སེང་གེའི་རྒྱལ་པོ་བཞིན་དུ་འགྱུར། །</s>
  </p>
  <p id="40">
    <s id="40:1">ཇི་ལྟར་བྱམས་སྡང་སེམས་ནི་ཡོངས་སྤངས་ནས། །</s>
  </p>
  <p id="41">
    <s id="41:1">སེམས་གཙང་དྲང་ལ་གཡོ་སྒྱུ་མ་མཆིས་འགྱུར། །</s>
  </p>
  <p id="42">
    <s id="42:1">ཇི་ལྟར་སྦྱིན་དང་ཚུལ་ཁྲིམས་བཟོད་པ་དང་། །བརྩོན་འགྲུས་བསམ་གཏན་རྣམ་གྲོལ་སྐྱེ་འགྱུར་ཞིང་། །</s>
    <s id="42:2">ཤེས་རབ་ཉོན་མོངས་མུན་པ་རབ་བཅོམ་ནས། །</s>
  </p>
  <p id="43">
    <s id="43:1">རྟག་པར་ཐབས་ཆེན་ལ་ནི་གནས་པ་དང་། །</s>
    <s id="43:2">ཏིང་འཛིན་གཟུངས་ལ་ཐོགས་པ་མ་མཆིས་ཤིང་། །ཚད་མེད་བཞི་དང་མངོན་ཤེས་ལྔ་ལ་གནས། །</s>
  </p>
  <p id="44">
    <s id="44:1">ཇི་ལྟར་སངས་རྒྱས་སྤྱན་སྔར་གནས་གྱུར་ནས། །</s>
  </p>
  <p id="45">
    <s id="45:1">རྟག་པར་རྫུས་<ref folio="F.96.b"/>ཏེ་སྐྱེ་ཞིང་ཚེ་རབས་དྲན། །</s>
  </p>
  <p id="46">
    <s id="46:1">སྦྱངས་པས་རྩོད་པ་མ་མཆིས་དགོན་གནས་ནས། །</s>
  </p>
  <p id="47">
    <s id="47:1">སེམས་ནི་རབ་བཏུལ་ཉོན་མོངས་ཞི་བགྱིད་དང་། །</s>
    <s id="47:2">ཚུལ་ཁྲིམས་ལྡན་ཞིང་བྱང་ཆུབ་ལམ་བསྒོམས་དང་། །</s>
    <s id="47:3">བདུད་རྩི་འགོག་ཐོབ་བདུད་དཔུང་འཇོམས་པ་དང་། །</s>
    <s id="47:4">བདེ་སྩོལ་ཆོས་ཀྱི་འཁོར་ལོ་སྐོར་འགྱུར་བ། །</s>
    <s id="47:5">དེ་འདྲའི་ཡང་དག་ལམ་ནི་བཀས་བཤད་གསོལ། །</s>
  </p>
  <p id="48">
    <s id="48:1">དེ་ནས་བཅོམ་ལྡན་འདས་ཀྱིས་བུ་མོ་རྣམ་དག་དད་པ་ལ་བཀའ་སྩལ་པ། </s>
    <s id="48:2">བུ་མོ་བྱང་ཆུབ་སེམས་དཔའ་གང་སྟོབས་རྣམ་པ་བརྒྱད་དང་ལྡན་པར་གྱུར་ན་</s>
  </p>
  <p id="49">
    <s id="49:1">འཁོར་བ་ན་གནས་ཀྱང་རབ་ཏུ་བརྟན་པའི་དཔའ་བོར་འགྱུར་ཞིང་ཡོངས་སུ་ངལ་བ་མེད་པར་འགྱུར་རོ། །</s>
  </p>
  <p id="50">
    <s id="50:1">བརྒྱད་གང་ཞེ་ན། </s>
    <s id="50:2">དང་པོ་ནི་སེམས་ཀྱིས་འདུན་པའི་སྟོབས་ཏེ་གཡོ་སྒྱུ་མེད་པའི་ཕྱིར་རོ། །</s>
  </p>
  <p id="51">
    <s id="51:1">གཉིས་པ་ནི་མོས་པའི་སྟོབས་ཏེ། </s>
  </p>
  <p id="52">
    <s id="52:1">སྡིག་པ་རྣམས་སྤོང་བར་བྱེད་པའི་ཕྱིར་རོ། །</s>
  </p>
  <p id="53">
    <s id="53:1">གསུམ་པ་ནི་སྦྱོར་བའི་སྟོབས་ཏེ། </s>
  </p>
  <p id="54">
    <s id="54:1">རྟག་ཏུ་དགེ་བ་བསྒྲུབ་པའི་ཕྱིར་རོ། །</s>
  </p>
  <p id="55">
    <s id="55:1">བཞི་པ་ནི་མངོན་པར་ཡིད་ཆེས་པའི་སྟོབས་ཏེ། </s>
  </p>
  <p id="56">
    <s id="56:1">ལས་ཀྱི་རྣམ་པར་སྨིན་པ་དག་ལ་ཤིན་ཏུ་མངོན་པར་ཡིད་ཆེས་པའི་ཕྱིར་རོ། །</s>
  </p>
  <p id="57">
    <s id="57:1">ལྔ་པ་ནི་བྱང་ཆུབ་ཀྱི་སེམས་ཀྱི་སྟོབས་ཏེ། </s>
  </p>
  <p id="58">
    <s id="58:1">ཐེག་པ་དམན་པ་ཡོངས་སུ་མི་ཚོལ་བའི་ཕྱིར་རོ། །</s>
  </p>
  <p id="59">
    <s id="59:1">དྲུག་པ་ནི་བྱམས་པ་ཆེན་པོའི་སྟོབས་ཏེ། </s>
  </p>
  <p id="60">
    <s id="60:1">སེམས་ཅན་ལ་གནོད་པ་མེད་པའི་ཕྱིར་རོ། །</s>
  </p>
  <p id="61">
    <s id="61:1">བདུན་པ་ནི་སྙིང་རྗེ་ཆེན་པོའི་སྟོབས་ཏེ་གནོད་པ་བྱས་པ་རྣམས་དང་དུ་ལེན་པར་བྱེད་པའི་ཕྱིར་རོ། །</s>
  </p>
  <p id="62">
    <s id="62:1">བརྒྱད་པ་ནི་དགེ་བའི་བཤེས་གཉེན་གྱི་སྟོབས་ཏེ། </s>
  </p>
  <p id="63">
    <s id="63:1">དུས་དུས་སུ་སད་པར་བྱེད་པའི་ཕྱིར་རོ། །</s>
  </p>
  <p id="64">
    <s id="64:1">བུ་མོ་འདི་ནི་སྟོབས་རྣམ་པ་བརྒྱད་ཅེས་བྱ་སྟེ། </s>
  </p>
  <p id="65">
    <s id="65:1">བྱང་ཆུབ་སེམས་དཔའ་གང་སྟོབས་བརྒྱད་པོ་འདི་དག་དང་ལྡན་པར་གྱུར་ན་རབ་ཏུ་བསྟན་པའི་དཔའ་བོར་འགྱུར་བས་འཁོར་བ་ན་གནས་ཀྱང་མངོན་པར་ཞེན་ཅིང་ཆགས་པ་མེད་པར་འགྱུར་རོ། །</s>
  </p>
  <p id="66">
    <s id="66:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="66:2">སེམས་འདུན་དཔའ་བོ་གང་ཡིན་པ། །གཡོ་སྒྱུ་དག་ནི་སྤོང་བྱེད་ཅིང་། །</s>
    <s id="66:3">རྟག་པར་དྲང་པོར་སྤྱོད་པས་ན། །</s>
  </p>
  <p id="67">
    <s id="67:1">ཡང་དག་བྱང་ཆུབ་གཞོལ་བར་འགྱུར། །</s>
  </p>
  <p id="68">
    <s id="68:1">མོས་པའི་སྟོབས་ནི་གང་ཡིན་པ། །ཉེས་པ་མང་པོ་སྤོང་བྱེད་ཅིང་། །</s>
    <s id="68:2">དགེ་བ་འབའ་ཞིག་སྤྱོད་<ref folio="F.97.a"/>པས་ན། །</s>
  </p>
  <p id="69">
    <s id="69:1">ཡང་དག་བརྩོན་ལ་གནས་པར་འགྱུར། །</s>
  </p>
  <p id="70">
    <s id="70:1">སྦྱོར་བ་ཕུན་སུམ་ཚོགས་གྱུར་པ། །རྟག་ཏུ་ལེགས་པར་རབ་བསྟན་ནས། །</s>
  </p>
  <p id="71">
    <s id="71:1">བརྩོན་འགྲུས་བརྟན་པར་གྱུར་པས་ན། །</s>
  </p>
  <p id="72">
    <s id="72:1">སེམས་ཅན་རྣམས་ནི་བདེ་བར་བྱེད། །</s>
  </p>
  <p id="73">
    <s id="73:1">མངོན་པར་ཡིད་ཆེས་སྟོབས་དབང་གིས། །ལས་ཀྱི་རྣམ་སྨིན་རིག་པས་ན། །</s>
  </p>
  <p id="74">
    <s id="74:1">སངས་རྒྱས་ཡེ་ཤེས་ཡིད་ཆེས་ཤིང་། །འཇིག་རྟེན་ཡོངས་སུ་སྡུད་པར་འགྱུར། །</s>
  </p>
  <p id="75">
    <s id="75:1">བྱང་ཆུབ་སེམས་སྟོབས་གང་ཡིན་དེས། །</s>
  </p>
  <p id="76">
    <s id="76:1">ཐེག་པ་དམན་པ་སྤོང་བྱེད་ཅིང་། །</s>
    <s id="76:2">སངས་རྒྱས་གདུང་ནི་མི་གཅོད་པས། །ཆོས་ཉིད་ལ་ནི་གནས་པར་འགྱུར། །</s>
  </p>
  <p id="77">
    <s id="77:1">བྱམས་ཆེན་སྟོབས་ཀྱི་དབང་གིས་ནི། །སེམས་ཅན་སྙོམས་པར་ལྟ་བྱེད་ཅིང་། །</s>
    <s id="77:2">བྱམས་སྡང་དག་ནི་མེད་པས་ན། །</s>
  </p>
  <p id="78">
    <s id="78:1">ཞེ་སྡང་གནོད་སེམས་སྐྱེད་མི་འགྱུར། །</s>
  </p>
  <p id="79">
    <s id="79:1">སྙིང་རྗེ་ཆེན་པོའི་སྟོབས་ཀྱིས་ནི། །སེམས་ཅན་དང་དུ་ལེན་བྱེད་ཅིང་། །</s>
    <s id="79:2">འཁོར་བ་དག་ལ་ཞེན་མེད་པས། །ཡོངས་སུ་སྐྱོ་ཞིང་ངལ་བ་མེད། །</s>
  </p>
  <p id="80">
    <s id="80:1">དགེ་བའི་བཤེས་གཉེན་སྟོབས་ཀྱིས་ནི། །རྟག་པར་ཕན་ཚུན་སད་བྱེད་ཅིང་། །</s>
    <s id="80:2">སེམས་ནི་བྱིང་བར་མི་འགྱུར་བས། །བྱང་ཆུབ་ལ་ནི་གནས་པར་འགྱུར། །</s>
  </p>
  <p id="81">
    <s id="81:1">དཔའ་བོ་གང་ཡིན་དེ་དག་གིས། །སྟོབས་བརྒྱད་འདི་དག་ཐོབ་གྱུར་ན། །</s>
  </p>
  <p id="82">
    <s id="82:1">བྱང་ཆུབ་སྙིང་པོར་འདུག་ནས་ནི། །བདུད་དཔུང་མང་པོ་བཅོམ་པར་འགྱུར། །</s>
  </p>
  <p id="83">
    <s id="83:1">གཞན་ཡང་བུ་མོ་བྱང་ཆུབ་སེམས་དཔའ་ཆོས་རྣམ་པ་བརྒྱད་དང་ལྡན་པར་གྱུར་ན་མཉམ་པ་ཉིད་ལ་རབ་ཏུ་གནས་པར་འགྱུར་རོ། །</s>
  </p>
  <p id="84">
    <s id="84:1">བརྒྱད་གང་ཞེ་ན་</s>
    <s id="84:2">དང་པོ་ནི་</s>
    <s id="84:3">སེམས་ཅན་ཐམས་ཅད་མཉམ་པར་གྱུར་པ་སྟེ་རང་བཞིན་གྱིས་བདག་མེད་པའི་ཕྱིར་རོ། །</s>
  </p>
  <p id="85">
    <s id="85:1">གཉིས་པ་ནི་ཆོས་ཐམས་ཅད་མཉམ་པར་གྱུར་པ་སྟེ་ཆོས་རྣམས་རབ་ཏུ་དབེན་པའི་ཕྱིར་རོ། །</s>
  </p>
  <p id="86">
    <s id="86:1">གསུམ་པ་ནི་ཞིང་ཐམས་ཅད་མཉམ་པར་གྱུར་པ་སྟེ། </s>
  </p>
  <p id="87">
    <s id="87:1">སྟོང་པ་ཉིད་ཀྱི་ཁམས་སུ་འཇུག་པར་འགྱུར་བའི་ཕྱིར་རོ། །</s>
  </p>
  <p id="88">
    <s id="88:1">བཞི་པ་ནི་དེ་བཞིན་གཤེགས་པ་ཐམས་ཅད་མཉམ་པར་གྱུར་པ་སྟེ། </s>
  </p>
  <p id="89">
    <s id="89:1">སྙོམས་པ་ཉིད་དུ་སྟོན་པའི་ཕྱིར་རོ། །</s>
  </p>
  <p id="90">
    <s id="90:1">ལྔ་པ་ནི་སྤྱོད་པ་ཐམས་ཅད་མཉམ་པར་གྱུར་པ་སྟེ། </s>
  </p>
  <p id="91">
    <s id="91:1">རྒྱུ་དང་རྐྱེན་ལ་རང་བཞིན་མེད་པའི་ཕྱིར་རོ། །</s>
  </p>
  <p id="92">
    <s id="92:1">དྲུག་པ་ནི་ཐེག་པ་ཐམས་ཅད་མཉམ་པར་གྱུར་པ་སྟེ། </s>
  </p>
  <p id="93">
    <s id="93:1">འདུས་མ་བྱས་སུ་མཚུངས་པའི་<ref folio="F.97.b"/>ཕྱིར་རོ། །</s>
  </p>
  <p id="94">
    <s id="94:1">བདུན་པ་ནི་སེམས་མཉམ་པར་གྱུར་པ་སྟེ། </s>
  </p>
  <p id="95">
    <s id="95:1">སེམས་སྒྱུ་མ་དང་མཚུངས་པའི་ཕྱིར་རོ། །</s>
  </p>
  <p id="96">
    <s id="96:1">བརྒྱད་པ་ནི་བདུད་རྣམས་མཉམ་པར་གྱུར་པ་སྟེ། </s>
  </p>
  <p id="97">
    <s id="97:1">ཉོན་མོངས་པའི་ཐོག་མ་མི་དམིགས་པའི་ཕྱིར་རོ། །</s>
  </p>
  <p id="98">
    <s id="98:1">འདི་ནི་ཆོས་རྣམ་པ་བརྒྱད་ཀྱིས་མཉམ་པ་ཉིད་ལ་རབ་ཏུ་གནས་པ་ཞེས་བྱའོ། །</s>
  </p>
  <p id="99">
    <s id="99:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="99:2">སེམས་ཅན་རང་བཞིན་བདག་མེད་པས། །སྐད་ཅིག་ཙམ་ཡང་དམིགས་མི་འགྱུར། །</s>
  </p>
  <p id="100">
    <s id="100:1">མཉམ་པ་ཉིད་ལ་གང་གནས་པ། །དེ་ལྟ་བུར་ནི་བལྟ་བར་བྱ། །</s>
  </p>
  <p id="101">
    <s id="101:1">ཆོས་རྣམས་ཐམས་ཅད་མཉམ་པས་ན། །</s>
  </p>
  <p id="102">
    <s id="102:1">རང་བཞིན་རྟག་པར་སྟོང་ཞིང་དབེན། །</s>
  </p>
  <p id="103">
    <s id="103:1">ཡི་གེས་ཐ་དད་ཕྱེ་བར་ཟད། །</s>
  </p>
  <p id="104">
    <s id="104:1">ཆོས་རྣམས་རང་བཞིན་བྱེ་བྲག་མེད། །</s>
  </p>
  <p id="105">
    <s id="105:1">ཕྱོགས་བཅུའི་ཞིང་རྣམས་ཐམས་ཅད་ཀུན། །མུ་མཐའ་དག་ནི་མི་དམིགས་པས། །</s>
    <s id="105:2">དེ་ཡི་རང་བཞིན་ནམ་མཁའ་འདྲ། །</s>
  </p>
  <p id="106">
    <s id="106:1">སངས་རྒྱས་ཞིང་ནི་རྟག་ཏུ་མཉམ། །</s>
  </p>
  <p id="107">
    <s id="107:1">དུས་གསུམ་དེ་བཞིན་གཤེགས་པ་ཀུན། །ཆོས་དབྱིངས་གནས་པར་མཉམ་པས་ན། །</s>
  </p>
  <p id="108">
    <s id="108:1">ཡེ་ཤེས་མཐའ་ཡས་རྣམ་པར་གྲོལ། །</s>
  </p>
  <p id="109">
    <s id="109:1">སངས་རྒྱས་ཀུན་ཀྱང་དེ་བཞིན་ནོ། །</s>
  </p>
  <p id="110">
    <s id="110:1">སེམས་ཅན་རང་བཞིན་རྒྱུ་རྐྱེན་རྣམས། །ཐམས་ཅད་ཀུན་ཀྱང་མཉམ་པ་དང་། །</s>
    <s id="110:2">དེ་ཡི་སྤྱོད་པ་རབ་ཤེས་པས། །ཅི་རིགས་པར་ནི་གོ་བར་བྱེད། །</s>
  </p>
  <p id="111">
    <s id="111:1">སེམས་ཅན་ཇི་སྙེད་ཐ་དད་པ། །སྒྱུ་སྦྲུལ་ལྟ་བུར་རབ་ཏུ་རྟོགས། །</s>
  </p>
  <p id="112">
    <s id="112:1">ཕྱི་ནང་གཉིས་ཀ་ལེན་མེད་པས། །རང་བཞིན་རྟག་ཏུ་རྣམ་པར་དག །</s>
  </p>
  <p id="113">
    <s id="113:1">ཐེག་པ་སྣ་ཚོགས་རབ་བཤད་ཀྱང་། །འདུས་མ་བྱས་སུ་རབ་ཏུ་མཉམ། །</s>
  </p>
  <p id="114">
    <s id="114:1">འདྲེན་པས་ཐབས་ནི་རབ་མཁྱེན་པས། །རྣམ་པར་ཕྱེ་སྟེ་ཐེག་གསུམ་བཤད། །</s>
  </p>
  <p id="115">
    <s id="115:1">ཉོན་མོངས་བདུད་ལ་རབ་གནས་ཀྱང་། །ཉོན་མོངས་དངོས་པོ་ཅི་ཡང་མེད། །</s>
  </p>
  <p id="116">
    <s id="116:1">ལྷ་དང་ཕུང་པོ་འཆི་བདག་བདུད། །སྤྱོད་ཡུལ་ཐམས་ཅད་སྟོང་པ་ཡིན། །</s>
  </p>
  <p id="117">
    <s id="117:1">གཞན་ཡང་བུ་མོ་བྱང་ཆུབ་སེམས་དཔའ་ཆོས་བརྒྱད་དང་ལྡན་ན་བྱམས་སྡང་རྣམས་ཡོངས་སུ་སྤོང་བར་བྱེད་དོ། །</s>
  </p>
  <p id="118">
    <s id="118:1">བརྒྱད་གང་ཞེ་ན་</s>
    <s id="118:2">བྱམས་པ་དང་ལྡན་པ་དང་། </s>
    <s id="118:3">སྙིང་རྗེ་དང་ལྡན་པ་དང་། </s>
    <s id="118:4">རྟག་པར་ཕན་འདོགས་པར་བྱེད་པ་དང་། </s>
    <s id="118:5">འཇིག་རྟེན་པའི་ཆོས་ལ་མ་ཆགས་པ་དང་། <ref folio="F.98.a"/></s>
    <s id="118:6">རང་གི་ལུས་ལ་ཆགས་པ་མེད་པ་དང་། </s>
    <s id="118:7">རྟག་ཏུ་ཏིང་ངེ་འཛིན་གྱི་སེམས་སྒོམ་པ་དང་། </s>
    <s id="118:8">ལུས་དང་སྲོག་ཡོངས་སུ་གཏོང་བ་དང་། </s>
    <s id="118:9">ཉོན་མོངས་པ་རྣམས་ལ་སོ་སོར་རྟོག་པ་སྟེ། </s>
  </p>
  <p id="119">
    <s id="119:1">ཆོས་བརྒྱད་པོ་འདི་དག་མངོན་པར་སྒྲུབ་པར་ནུས་ན་བྱམས་སྡང་ཡོངས་སུ་སྤོང་བར་འགྱུར་རོ། །</s>
  </p>
  <p id="120">
    <s id="120:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="120:2">བྱམས་སེམས་གོ་ཆ་རབ་བགོས་ནས། །</s>
  </p>
  <p id="121">
    <s id="121:1">ཐམས་ཅད་ཀུན་ལ་སྙིང་བརྩེ་ཞིང་། །</s>
    <s id="121:2">མཉམ་པའི་སེམས་ལ་གང་གནས་པ། །བྱམས་སྡང་སེམས་ལ་སྐྱེ་མི་འགྱུར། །</s>
  </p>
  <p id="122">
    <s id="122:1">བློ་ལྡན་ཕན་འདོགས་སྤྱོད་པས་ན། །</s>
  </p>
  <p id="123">
    <s id="123:1">རྟག་པར་གཞན་ལ་བདེ་བ་གཏོང་། །</s>
  </p>
  <p id="124">
    <s id="124:1">རྙེད་པ་ཐོབ་ཀྱང་རང་མི་མཐོང་། །</s>
  </p>
  <p id="125">
    <s id="125:1">བརྙས་ཤིང་སྨད་ཀྱང་འཁོན་འཛིན་མེད། །</s>
  </p>
  <p id="126">
    <s id="126:1">རླུང་བརྒྱད་ཀྱིས་ནི་མི་བསྐྱོད་པས། །བྱམས་སྡང་དག་ནི་མི་སྐྱེ་ཞིང་། །</s>
    <s id="126:2">བདག་གམ་གལ་ཏེ་གཞན་ཡང་རུང་། །</s>
  </p>
  <p id="127">
    <s id="127:1">བྱམས་སྡང་འདུ་ཤེས་ཡོངས་མི་སྐྱེད། །</s>
  </p>
  <p id="128">
    <s id="128:1">འདུ་ཤེས་རྣམས་ནི་རབ་སྤངས་ནས། །</s>
  </p>
  <p id="129">
    <s id="129:1">སྤྱོད་ཡུལ་དག་ལ་ཞེན་པ་མེད། །</s>
  </p>
  <p id="130">
    <s id="130:1">རྟག་པར་རང་གི་ལུས་རྟོགས་པས། །ལུས་སྲོག་དག་ལ་ཕོངས་པ་མེད། །</s>
  </p>
  <p id="131">
    <s id="131:1">མཁས་རྣམས་སྡུག་བསྔལ་བདེ་བ་ཡིས། །གཡོས་པར་མི་འགྱུར་ནམ་མཁའ་བཞིན། །</s>
    <s id="131:2">ཉོན་མོངས་ལེགས་པར་རྟོགས་བྱེད་ན། །</s>
  </p>
  <p id="132">
    <s id="132:1">བདག་དང་བདག་གི་གཉི་ག་སྤོང་། །</s>
  </p>
  <p id="133">
    <s id="133:1">སྤྱོད་འཛིན་རྟག་པར་ས་འདྲ་བས། །བྱམས་སྡང་དག་ནི་ཡོངས་མི་སྐྱེད། །</s>
  </p>
  <p id="134">
    <s id="134:1">གཞན་ཡང་བུ་མོ་བྱང་ཆུབ་སེམས་དཔའ་ཆོས་རྣམ་པ་བརྒྱད་དང་ལྡན་ན་འཁོར་བས་ཡོངས་སུ་ངལ་བར་མི་འགྱུར་རོ། །</s>
  </p>
  <p id="135">
    <s id="135:1">བརྒྱད་གང་ཞེ་ན། </s>
    <s id="135:2">དགེ་བའི་རྩ་བ་ཡངས་ཤིང་རྒྱ་ཆེ་བའི་ཕྱིར་དང་། </s>
    <s id="135:3">སེམས་ཅན་ལ་སོ་སོར་རྟོག་པར་བྱེད་པའི་ཕྱིར་དང་། </s>
    <s id="135:4">རྟག་པར་དེ་བཞིན་གཤེགས་པ་རྣམས་མཐོང་ཞིང་མཆོད་པ་བྱེད་པའི་ཕྱིར་དང་། </s>
    <s id="135:5">སངས་རྒྱས་ཀྱི་ཞིང་ཚད་མེད་པ་རྣམས་མཐོང་བའི་ཕྱིར་དང་། </s>
    <s id="135:6">རྟག་པར་སངས་རྒྱས་ཀྱི་མཁྱེན་པ་ཡོངས་སུ་གཉེར་བའི་ཕྱིར་དང་། </s>
    <s id="135:7">འཁོར་བ་རྨི་ལམ་ལྟ་བུར་རབ་ཏུ་རྟོགས་པའི་ཕྱིར་དང་། </s>
    <s id="135:8">ཆོས་ཁྱད་པར་ཅན་དག་ལ་ཞུམ་པ་མེད་པའི་ཕྱིར་དང་། </s>
    <s id="135:9">སྔོན་གྱི་མཐའ་དང་ཕྱི་མའི་མཐའ་དང་ཡང་དག་པའི་མཐའ་ལ་སོ་སོར་རྟོག་པའི་ཕྱིར་རོ། །</s>
  </p>
  <p id="136">
    <s id="136:1">དེ་ནས་<ref folio="F.98.b"/>བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="136:2">རྣལ་འབྱོར་ལམ་ནི་གང་སྒོམ་པ། །དགེ་སྦྱོང་སྐྱོན་འཕེན་དྲི་མ་མེད། །</s>
  </p>
  <p id="137">
    <s id="137:1">བར་སྣང་ཟླ་བ་རྣམ་དག་བཞིན། །སྡུག་བསྔལ་སེམས་ཅན་སྒྲོལ་བར་བྱེད། །</s>
  </p>
  <p id="138">
    <s id="138:1">ཡོན་ཏན་རྣམས་ནི་བསྡུ་བའི་ཕྱིར། །འཁོར་བས་ཡོངས་སུ་ངལ་མི་འགྱུར། །</s>
  </p>
  <p id="139">
    <s id="139:1">སེམས་ཅན་རང་བཞིན་རྟོག་བྱེད་ཅིང་། །རབ་བརྟེན་བརྩོན་འགྲུས་སྤྱོད་པར་བྱེད། །</s>
  </p>
  <p id="140">
    <s id="140:1">སངས་རྒྱས་ཞིང་ནི་ཚད་མེད་དུ། །སངས་རྒྱས་རྣམས་ནི་གུས་མཆོད་པས། །</s>
    <s id="140:2">དེ་ཕྱིར་སྟོབས་བཅུ་གང་ལྡན་པ། །འཁོར་བས་ཡོངས་སུ་ངལ་མི་འགྱུར། །</s>
  </p>
  <p id="141">
    <s id="141:1">འཇིག་རྟེན་ཚད་མེད་དཔག་མེད་དུ། །བསམ་གྱིས་མི་ཁྱབ་ཆོས་སྟོན་ཅིང་། །</s>
    <s id="141:2">དཀོན་མཆོག་གསུམ་གྱི་གདུང་མི་གཅོད། །ཆོས་རྒྱལ་ཉིད་དུ་མངོན་འཚང་རྒྱ། །</s>
  </p>
  <p id="142">
    <s id="142:1">ཚུལ་ཁྲིམས་དམ་པ་གང་སྲུང་བ། །འཁོར་བས་ངལ་བར་མི་འགྱུར་ཞིང་། །</s>
    <s id="142:2">འཁོར་བའི་རང་བཞིན་གང་ཡིན་པ། །རྨི་ལམ་སྤྲིན་དང་གློག་ལྟར་ཤེས། །</s>
  </p>
  <p id="143">
    <s id="143:1">ཆོས་ལས་གང་ཞིག་རྣམ་གྲོལ་བ། །འཁོར་བས་ཡོངས་སུ་ངལ་མི་འགྱུར། །</s>
  </p>
  <p id="144">
    <s id="144:1">བྱང་ཆུབ་ལ་ནི་རབ་གནས་ཤིང་། །དགའ་བའི་སེམས་ཀྱིས་རྟག་ཏུ་བདེ། །</s>
  </p>
  <p id="145">
    <s id="145:1">ཐབས་ཀྱིས་ཕ་རོལ་གང་ཕྱིན་པ། །འཁོར་བས་ཡོངས་སུ་ངལ་མི་འགྱུར། །</s>
  </p>
  <p id="146">
    <s id="146:1">རྟག་པར་དམ་ཆོས་སྒྲུབ་པ་ཡང་། །བར་སྣང་ཟླ་བཞིན་འཕེལ་བར་འགྱུར། །</s>
  </p>
  <p id="147">
    <s id="147:1">སངས་རྒྱས་ཡོན་ཏན་གང་མོས་པ། །འཁོར་བས་ཡོངས་སུ་ངལ་མི་འགྱུར། །</s>
  </p>
  <p id="148">
    <s id="148:1">འཁོར་བ་མུ་མཐའ་མེད་གྱུར་ཀྱང་། །རྟག་པར་ཡང་དག་མཐའ་ལ་གནས། །</s>
  </p>
  <p id="149">
    <s id="149:1">ཡུད་ཙམ་ཤེས་རབ་རྗེས་འཐུན་པ། །འཁོར་བ་དག་གིས་ངལ་མི་འགྱུར། །</s>
  </p>
  <p id="150">
    <s id="150:1">གཞན་ཡང་བུ་མོ་ཆོས་བརྒྱད་དང་ལྡན་ན་སེམས་ཀྱི་ཁམས་མཉམ་པར་འགྱུར་རོ། །</s>
  </p>
  <p id="151">
    <s id="151:1">བརྒྱད་གང་ཞེ་ན། </s>
    <s id="151:2">སེམས་ས་དང་མཚུངས་པར་གྱུར་པའི་ཕྱིར་དང་། </s>
    <s id="151:3">སེམས་ཆུ་དང་མཚུངས་པར་གྱུར་པའི་ཕྱིར་དང་། </s>
    <s id="151:4">སེམས་མེ་དང་མཚུངས་པར་གྱུར་པའི་ཕྱིར་དང་། </s>
    <s id="151:5">སེམས་རླུང་དང་མཚུངས་པར་གྱུར་པའི་ཕྱིར་དང་། </s>
    <s id="151:6">སེམས་ནམ་མཁའ་དང་མཚུངས་པར་གྱུར་པའི་ཕྱིར་དང་། </s>
    <s id="151:7">སེམས་ཆོས་ཀྱི་དབྱིངས་དང་མཚུངས་པར་གྱུར་པའི་ཕྱིར་དང་། </s>
    <s id="151:8">སེམས་<ref folio="F.99.a"/>རྣམ་པར་གྲོལ་བ་དང་མཚུངས་པར་གྱུར་པའི་ཕྱིར་དང་། </s>
    <s id="151:9">སེམས་མྱ་ངན་ལས་འདས་པ་དང་མཚུངས་པར་གྱུར་པའི་ཕྱིར་ཏེ། </s>
  </p>
  <p id="152">
    <s id="152:1">འདི་ནི་སེམས་ཀྱི་ཁམས་མཉམ་པ་ཉིད་རྣམ་པ་བརྒྱད་ཅེས་བྱའོ། །</s>
  </p>
  <p id="153">
    <s id="153:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="153:2">སེམས་ནི་ས་དང་མཚུངས་པས་ན། །</s>
  </p>
  <p id="154">
    <s id="154:1">ཐམས་ཅད་ཁུར་དུ་ཁྱེར་བར་བྱེད། །</s>
  </p>
  <p id="155">
    <s id="155:1">དགེ་བ་དང་ནི་སྡིག་པ་འང་རུང་། །</s>
  </p>
  <p id="156">
    <s id="156:1">འཕེལ་བ་མེད་ཅིང་འགྲིབ་པ་མེད། །</s>
  </p>
  <p id="157">
    <s id="157:1">སེམས་ནི་ཆུ་དང་མཚུངས་པས་ན། །</s>
  </p>
  <p id="158">
    <s id="158:1">དྲི་མ་མི་གཙང་འཁྲུ་བྱེད་ཅིང་། །</s>
    <s id="158:2">འཇིག་རྟེན་རྣམས་ནི་གསོ་བ་དང་། །ཉོན་མོངས་གདུང་བ་སེལ་བར་བྱེད། །</s>
  </p>
  <p id="159">
    <s id="159:1">སེམས་ནི་མེ་དང་མཚུངས་པས་ན། །</s>
  </p>
  <p id="160">
    <s id="160:1">ཉོན་མོངས་དག་ནི་སྲེག་བྱེད་ཅིང་། །</s>
    <s id="160:2">སྒྲོན་མ་ཆེན་པོ་སྣང་བ་ཡིས། །གསལ་བར་མི་བྱེད་གང་ཡང་མེད། །</s>
  </p>
  <p id="161">
    <s id="161:1">སེམས་ནི་རླུང་དང་མཚུངས་པས་ན། །</s>
  </p>
  <p id="162">
    <s id="162:1">གནས་པ་མེད་ཅིང་རྟེན་མེད་པར། །</s>
    <s id="162:2">ཚུལ་ཁྲིམས་ཐོས་པའི་དྲི་ཡིས་ནི། །དུས་གསུམ་ཀུན་ཏུ་ཁྱབ་པར་བྱེད། །</s>
  </p>
  <p id="163">
    <s id="163:1">སེམས་ནི་ནམ་མཁའ་མཚུངས་པས་ན། །</s>
  </p>
  <p id="164">
    <s id="164:1">ལྟ་བ་སྤོང་ཞིང་རྣམ་པར་དག །</s>
  </p>
  <p id="165">
    <s id="165:1">ཐམས་ཅད་ཀུན་ཏུ་འཇུག་བྱེད་ཀྱང་། །བདུད་ཀྱི་རྗེས་སུ་འབྲང་མི་བྱེད། །</s>
  </p>
  <p id="166">
    <s id="166:1">སེམས་ནི་ཆོས་དབྱིངས་མཚུངས་པས་ན། །</s>
  </p>
  <p id="167">
    <s id="167:1">བདེ་བ་ཉིད་དུ་རབ་གནས་ཤིང་། །</s>
    <s id="167:2">འཕེལ་བ་མེད་ཅིང་འགྲིབ་མེད་པར། །རྟག་པར་མཉམ་པ་ཉིད་ལ་གནས། །</s>
  </p>
  <p id="168">
    <s id="168:1">ཉན་ཐོས་དང་ནི་རང་རྒྱལ་གྱི། །རྣམ་པར་གྲོལ་བ་ཐོབ་གྱུར་ཀྱང་། །</s>
    <s id="168:2">འཆིང་བ་དག་ཀྱང་ཡོད་མིན་ལ། །གྲོལ་བ་དག་ཀྱང་ཡོད་པ་མིན། །</s>
  </p>
  <p id="169">
    <s id="169:1">འཁོར་བ་དང་ནི་མྱ་ངན་འདས། །</s>
  </p>
  <p id="170">
    <s id="170:1">འོང་བ་མེད་ཅིང་འགྲོ་མེད་ཅེས། །</s>
    <s id="170:2">རབ་དབེན་ཉེར་ཞིར་གནས་ནས་ནི། །དུས་གསུམ་ཀུན་ཏུ་འགྲོ་བར་བྱེད། །</s>
  </p>
  <p id="171">
    <s id="171:1">གཞན་ཡང་བུ་མོ་ཆོས་རྣམ་པ་བརྒྱད་དང་ལྡན་པའི་བྱང་ཆུབ་སེམས་དཔའ་ནི་བྱང་ཆུབ་ཀྱི་འབྱུང་གནས་སུ་འགྱུར་རོ། །</s>
  </p>
  <p id="172">
    <s id="172:1">བརྒྱད་གང་ཞེ་ན། </s>
    <s id="172:2">དང་པོ་ནི་སྦྱིན་པ་འབྱུང་གནས་སུ་གྱུར་པ་ཡིན་ཏེ། </s>
  </p>
  <p id="173">
    <s id="173:1">ཅི་བདོག་པ་རྣམས་ཡོངས་སུ་གཏོང་བའི་ཕྱིར་རོ། །</s>
  </p>
  <p id="174">
    <s id="174:1">གཉིས་པ་ནི་ཚུལ་ཁྲིམས་འབྱུང་གནས་སུ་གྱུར་པ་ཡིན་ཏེ། </s>
  </p>
  <p id="175">
    <s id="175:1">ཉམས་པ་མེད་པའི་ཕྱིར་རོ། །</s>
  </p>
  <p id="176">
    <s id="176:1">གསུམ་པ་ནི་བཟོད་<ref folio="F.99.b"/>པ་འབྱུང་གནས་སུ་གྱུར་པ་ཡིན་ཏེ། </s>
  </p>
  <p id="177">
    <s id="177:1">ཞེ་སྡང་མེད་པའི་ཕྱིར་རོ། །</s>
  </p>
  <p id="178">
    <s id="178:1">བཞི་པ་ནི་བརྩོན་འགྲུས་འབྱུང་གནས་སུ་གྱུར་པ་ཡིན་ཏེ། །</s>
  </p>
  <p id="179">
    <s id="179:1">ལེ་ལོ་མེད་ཅིང་ནུར་བ་མེད་པའི་ཕྱིར་རོ། །</s>
  </p>
  <p id="180">
    <s id="180:1">ལྔ་པ་ནི་བསམ་གཏན་འབྱུང་གནས་སུ་གྱུར་པ་ཡིན་ཏེ། </s>
  </p>
  <p id="181">
    <s id="181:1">ཐབས་ལ་མཁས་པའི་ཕྱིར་རོ། །</s>
  </p>
  <p id="182">
    <s id="182:1">དྲུག་པ་ནི་ཤེས་རབ་འབྱུང་གནས་སུ་གྱུར་པ་ཡིན་ཏེ། </s>
  </p>
  <p id="183">
    <s id="183:1">ཚུལ་ཁྲིམས་སྲུང་ཞིང་མང་དུ་ཐོས་པ་དང་ལྡན་པའི་ཕྱིར་རོ། །</s>
  </p>
  <p id="184">
    <s id="184:1">བདུན་པ་ནི་ཚངས་པའི་གནས་པ་འབྱུང་གནས་སུ་གྱུར་པ་ཡིན་ཏེ། </s>
  </p>
  <p id="185">
    <s id="185:1">རྣམ་པར་གྲོལ་བས་ཉེ་བར་ཞི་བར་འགྱུར་བའི་ཕྱིར་རོ། །</s>
  </p>
  <p id="186">
    <s id="186:1">བརྒྱད་པ་ནི་མངོན་པར་ཤེས་པ་འབྱུང་གནས་སུ་གྱུར་པ་ཡིན་ཏེ། </s>
  </p>
  <p id="187">
    <s id="187:1">རྟག་པར་མཉམ་པར་བཞག་པ་ལ་རབ་ཏུ་གནས་པའི་ཕྱིར་རོ། །</s>
  </p>
  <p id="188">
    <s id="188:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="188:2">རྟག་པར་སྦྱིན་པ་གང་གཏོང་བ། །འདོད་ཆགས་གདུང་བ་སྤོང་བས་ན། །</s>
  </p>
  <p id="189">
    <s id="189:1">འབྲས་བུ་རྣམ་སྨིན་མི་རེ་བར། །སངས་རྒྱས་བྱང་ཆུབ་སྔོ་བར་བྱེད། །</s>
  </p>
  <p id="190">
    <s id="190:1">ཁྲིམས་ལྡན་ཐེག་པ་ཆེ་བའི་ཕྱིར། །བཅད་ཅིང་གཏུབས་ཀྱང་ཁོང་ཁྲོ་མེད། །</s>
  </p>
  <p id="191">
    <s id="191:1">རྩེ་གཅིག་བདེ་ཆེན་གཉེར་བྱེད་ཅིང་། །བག་ཆགས་སྤངས་ནས་འགོག་མངོན་མེད། །</s>
  </p>
  <p id="192">
    <s id="192:1">བྱང་ཆུབ་སེམས་དཔའ་བརྩོན་འགྲུས་ཅན། །བསྐལ་མང་སེམས་ཅན་ཆེད་དུ་ནི། །</s>
    <s id="192:2">སྡུག་བསྔལ་བཟོད་ཅིང་འཇིག་རྟེན་རྒྱུ། །བརྩོན་འགྲུས་སྟོབས་ནི་འཕེལ་བར་བྱེད། །</s>
  </p>
  <p id="193">
    <s id="193:1">བསམ་གཏན་དག་ནི་གང་སྒོམ་པ། །སྤྲོས་པ་རྣམས་ནི་སྤོང་བྱེད་ཅིང་། །</s>
    <s id="193:2">བསམ་གཏན་ཕ་རོལ་ཕྱིན་གྱུར་ཀྱང་། །</s>
    <s id="193:3">བསམ་གཏན་རྗེས་སུ་ཡོང་མི་སྐྱེ། །</s>
  </p>
  <p id="194">
    <s id="194:1">ཤེས་རབ་ཆེན་པོ་མཚུངས་མེད་པས། །མཐར་ལྟ་རྣམས་ནི་སྤོང་བྱེད་ཅིང་། །</s>
    <s id="194:2">འཇིག་རྟེན་སྟོང་དབེན་རིག་པས་ན། །</s>
  </p>
  <p id="195">
    <s id="195:1">གཏི་མུག་མུན་པ་མ་ལུས་སེལ། །</s>
  </p>
  <p id="196">
    <s id="196:1">ཉེར་ཞི་ཚངས་གནས་གང་སྒོམ་པ། །ངན་སོང་རྣམས་ནི་སྤངས་པས་ན། །</s>
  </p>
  <p id="197">
    <s id="197:1">རྟག་པར་བརྒྱ་བྱིན་ཚངས་པར་འགྱུར། །</s>
  </p>
  <p id="198">
    <s id="198:1">དོན་གྱི་ཕན་པ་ནན་ཏན་སྒོམ། །</s>
  </p>
  <p id="199">
    <s id="199:1">མངོན་ཤེས་སངས་རྒྱས་ཞིང་རྒྱུ་བ། །སངས་རྒྱས་བསྙེན་བཀུར་ཆོས་ཀྱང་ཉན། །</s>
  </p>
  <p id="200">
    <s id="200:1">རང་བཞིན་མོས་པ་རབ་ཤེས་པས། །ཆོས་བཤད་སེམས་ཅན་ཟློས་པར་བྱེད། །</s>
  </p>
  <p id="201">
    <s id="201:1">གཞན་ཡང་བུ་མོ་བྱང་ཆུབ་སེམས་དཔའ་ནི་ཆོས་བརྒྱད་དང་<ref folio="F.100.a"/>ལྡན་པའི་ཕྱིར་གཟུངས་དང་། ཐོགས་པ་མེད་པའི་སྤོབས་པ་འཐོབ་པར་འགྱུར་རོ། །</s>
  </p>
  <p id="202">
    <s id="202:1">བརྒྱད་གང་ཞེ་ན། </s>
    <s id="202:2">ཆོས་ལ་བླ་མར་བྱེད་པའི་ཕྱིར་དང་། </s>
    <s id="202:3">མཁན་པོ་དང་། སློབ་དཔོན་ལ་རིམ་གྲོ་བྱེད་པའི་ཕྱིར་དང་། </s>
    <s id="202:4">ཆོས་ཡོངས་སུ་གཉེར་བ་ལ་སྐྱོ་བ་མེད་པའི་ཕྱིར་དང་། </s>
    <s id="202:5">ཇི་སྐད་ཐོས་པ་བཞིན་དུ་ཡང་དག་པར་སྟོན་པར་བྱེད་པའི་ཕྱིར་དང་། </s>
    <s id="202:6">ཆོས་ལ་སེར་སྣ་མི་བྱེད་པའི་ཕྱིར་དང་། </s>
    <s id="202:7">གཞན་གྱི་ཉེས་པ་སྒྲོགས་པར་མི་བྱེད་པའི་ཕྱིར་དང་། །</s>
    <s id="202:8">ཆོས་སྨྲ་བ་དག་ལ་མཁན་པོ་བཞིན་དུ་གུས་པས་སྲི་ཞུ་བྱེད་པའི་ཕྱིར་དང་། </s>
    <s id="202:9">གཞན་གྱི་ཉེས་པ་མི་མཐོང་ཞིང་ཉེས་པ་སྤོང་བར་སྐུལ་བར་བྱེད་པའི་ཕྱིར་ཏེ། </s>
  </p>
  <p id="203">
    <s id="203:1">འདི་ནི་བྱང་ཆུབ་སེམས་དཔའ་ཆོས་བརྒྱད་དང་ལྡན་ན་གཟུངས་དང་། ཐོགས་པ་མེད་པའི་སྤོབས་པ་ཕུན་སུམ་ཚོགས་པ་འཐོབ་པར་འགྱུར་བ་ཞེས་བྱའོ། །</s>
  </p>
  <p id="204">
    <s id="204:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="204:2">རྩེ་གཅིག་རྟག་ཏུ་ཆོས་གཉེར་བ། །མཁན་པོ་དགེ་བཤེས་རིམ་གྲོ་བྱེད། །</s>
  </p>
  <p id="205">
    <s id="205:1">སྡིག་པའི་གྲོགས་པོ་སྤོང་བས་ན། །</s>
  </p>
  <p id="206">
    <s id="206:1">མི་ཟད་གཏེར་འཛིན་ཐོབ་པར་འགྱུར། །</s>
  </p>
  <p id="207">
    <s id="207:1">མང་ཐོས་ཡོངས་སུ་སྐྱོ་མེད་པར། །རབ་བརྩོན་ཆོས་ནི་གཉེར་བར་བྱེད། །</s>
  </p>
  <p id="208">
    <s id="208:1">ཇི་སྐད་ཐོས་བཞིན་སྟོན་བྱེད་པས། །རྙེད་པ་དག་ལ་རེ་ཚོལ་མེད། །</s>
  </p>
  <p id="209">
    <s id="209:1">སྤོབས་པ་རྣམ་དག་གང་ཐོབ་པ། །འཁོར་མང་དགའ་བར་བྱེད་པས་ན། །</s>
  </p>
  <p id="210">
    <s id="210:1">ཆོས་སྦྱིན་པ་ལ་རབ་མོས་ཤིང་། །སེར་སྣ་ཕྲག་དོག་སྤོང་བར་བྱེད། །</s>
  </p>
  <p id="211">
    <s id="211:1">ཆོས་སྤྱོད་མངོན་པར་ཞེན་མེད་ཅིང་། །གཟུངས་ནི་གང་ཞིག་ཐོབ་འགྱུར་བ། །</s>
    <s id="211:2">ཁྲིམས་སྲུང་རང་ལུས་ལྟ་བས་ན། །</s>
  </p>
  <p id="212">
    <s id="212:1">གཞན་གྱི་ཉེས་སྐྱོན་ཡོང་མི་ཚོལ། །</s>
  </p>
  <p id="213">
    <s id="213:1">བྱམས་དང་སྙིང་རྗེ་གནས་གྱུར་ཅིང་། །དུས་མིན་ཚིག་ནི་མི་སྨྲ་བས། །</s>
    <s id="213:2">ཐོགས་མེད་སྤོབས་པ་ཐོབ་གྱུར་ནས། །</s>
  </p>
  <p id="214">
    <s id="214:1">སྤྲོ་ཚིག་ཕ་རོལ་ཕྱིན་པ་སྟོན། །</s>
  </p>
  <p id="215">
    <s id="215:1">ཆོས་ནི་ལེགས་པར་སྨྲ་བ་ལ། །མཁན་པོ་བཞིན་དུ་གུས་པར་བྱེད། །</s>
  </p>
  <p id="216">
    <s id="216:1">སྐྱོན་འཆབ་ཉེས་པ་སྤོང་སྐུལ་བས། །མི་ཟད་ཀུན་འཛིན་རྒྱ་མཚོ་འཐོབ། །</s>
  </p>
  <p id="217">
    <s id="217:1">གཞན་ཡང་བུ་མོ་བྱང་ཆུབ་སེམས་དཔའ་ནི་ཆོས་རྣམ་པ་བརྒྱད་དང་ལྡན་པའི་ཕྱིར་སངས་རྒྱས་<ref folio="F.100.b"/>རྣམས་ཀྱི་སྤྱན་སྔར་པད་མ་ལས་རྫུས་ཏེ་སྐྱེ་བར་འགྱུར་རོ། །</s>
  </p>
  <p id="218">
    <s id="218:1">བརྒྱད་གང་ཞེ་ན། </s>
    <s id="218:2">སྲོག་ལ་བབ་པར་གྱུར་ཀྱང་གཞན་གྱི་ཉེས་པ་མི་རྗོད་པ་དང་། </s>
    <s id="218:3">སེམས་ཅན་རྣམས་དཀོན་མཆོག་གསུམ་ལ་སྐྱབས་སུ་འགྲོ་བར་སྐུལ་བ་དང་། </s>
    <s id="218:4">ཐམས་ཅད་བྱང་ཆུབ་ཀྱི་སེམས་ལ་འགོད་པ་དང་། </s>
    <s id="218:5">ཚངས་པར་སྤྱོད་པ་ལ་གོས་པ་མེད་པ་དང་། </s>
    <s id="218:6">དེ་བཞིན་གཤེགས་པའི་སྐུ་གཟུགས་དག་བྱས་ནས་</s>
  </p>
  <p id="219">
    <s id="219:1">པད་མོའི་གདན་ལ་འཇོག་པ་དང་། </s>
    <s id="219:2">སེམས་ཅན་མྱ་ངན་བྱེད་པ་དག་གི་མྱ་ངན་སེལ་བར་བྱེད་པ་དང་། </s>
    <s id="219:3">ཁེངས་ཤིང་ང་རྒྱལ་བྱེད་པ་དག་གི་མདུན་དུ་རྟག་པར་བདག་ཉིད་དམན་པར་བྱེད་པ་དང་། </s>
    <s id="219:4">གཞན་ལ་འཚེ་བར་མི་བྱེད་པ་གང་ཡིན་པའོ། །</s>
  </p>
  <p id="220">
    <s id="220:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་</s>
  </p>
  <p id="221">
    <s id="221:1">བཀའ་སྩལ་པ། </s>
    <s id="221:2">གལ་ཏེ་སྡུག་བསྔལ་གཟིར་གྱུར་ཀྱང་། །ནམ་ཡང་གཞན་གྱི་སྐྱོན་མི་སྨྲ། །</s>
    <s id="221:3">རྟག་པར་དཀོན་མཆོག་གང་བསྔགས་པ། །སངས་རྒྱས་སྤྱན་སྔར་རྫུས་ཏེ་</s>
  </p>
  <p id="222">
    <s id="222:1">སྐྱེ །_།</s>
  </p>
  <p id="223">
    <s id="223:1">བྱང་ཆུབ་སེམས་ནི་བསྐྱེད་པ་དང་། །ཐམས་ཅད་མཁྱེན་པ་གཉེར་བསྐུལ་ནས། །</s>
  </p>
  <p id="224">
    <s id="224:1">རྟག་པར་ཚངས་པར་གང་སྤྱོད་པ། །སངས་རྒྱས་སྤྱན་སྔར་རྫུས་ཏེ་སྐྱེ། །</s>
  </p>
  <p id="225">
    <s id="225:1">གསེར་གྱིས་སངས་རྒྱས་གཟུགས་བརྒྱན་ཏེ། །</s>
  </p>
  <p id="226">
    <s id="226:1">རིན་ཆེན་པད་མའི་གདན་ལ་བཞག །</s>
  </p>
  <p id="227">
    <s id="227:1">སེམས་ཅན་མྱ་ངན་གང་སེལ་བ། །སངས་རྒྱས་སྤྱན་སྔར་རྫུས་ཏེ་སྐྱེ། །</s>
  </p>
  <p id="228">
    <s id="228:1">ང་རྒྱལ་བྱེད་པ་དེ་དག་ལ། །སློབ་མ་བཞིན་དུ་བདག་དམན་ཞིང་། །</s>
    <s id="228:2">གཞན་ལ་གང་ཞིག་མི་འཚེ་བ། །སངས་རྒྱས་སྤྱན་སྔར་རྫུས་ཏེ་སྐྱེ། །</s>
  </p>
  <p id="229">
    <s id="229:1">གཞན་ཡང་བུ་མོ་བྱང་ཆུབ་སེམས་དཔའ་ཆོས་རྣམ་པ་བརྒྱད་དང་ལྡན་པར་གྱུར་ན་</s>
  </p>
  <p id="230">
    <s id="230:1">སྦྱངས་པའི་ཡོན་ཏན་ཕུན་སུམ་ཚོགས་པར་འགྱུར་ཞིང་</s>
    <s id="230:2">རྟག་པར་དགོན་པ་ན་གནས་པ་ལ་མོས་པར་འགྱུར་རོ། །</s>
  </p>
  <p id="231">
    <s id="231:1">བརྒྱད་གང་ཞེ་ན། </s>
    <s id="231:2">འདོད་པ་ཆུང་བ་དང་། </s>
    <s id="231:3">ཆོག་ཤེས་པ་དང་། </s>
    <s id="231:4">དགེ་བའི་ཆོས་ཡོངས་སུ་རྫོགས་པར་གྱུར་པ་དང་། </s>
    <s id="231:5">དགེ་བས་བདག་ཉིད་གསོ་བར་བྱེད་པ་དང་། </s>
    <s id="231:6">རྟག་པར་འཕགས་པའི་རིགས་ཡོངས་སུ་འཛིན་པ་དང་། </s>
    <s id="231:7">འཁོར་བའི་ཉེས་དམིགས་མཐོང་བས་སེམས་ལ་རྟག་པར་སྐྱོ་བ་དང་། </s>
    <s id="231:8">རྟག་པར་མི་རྟག་པ་དང་། སྡུག་བསྔལ་བ་དང་། <ref folio="F.101.a"/>སྟོང་པ་དང་། བདག་མེད་པར་ལྟ་བ་དང་། </s>
    <s id="231:9">དད་པ་ཤིན་ཏུ་བརྟན་ཞིང་གཞན་གྱི་དྲིང་ལ་མི་འཇོག་པ་གང་ཡིན་པའོ། །</s>
  </p>
  <p id="232">
    <s id="232:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་</s>
  </p>
  <p id="233">
    <s id="233:1">བཀའ་སྩལ་པ། </s>
    <s id="233:2">འདོད་པ་ཆུང་ཞིང་ཆོག་ཤེས་པས། །ཆོས་དགའ་དགེ་མང་བདག་ཉིད་གསོ། །</s>
    <s id="233:3">རྟག་པར་འཕགས་རིགས་སྒྲུབ་ལ་མོས། །འཁོར་བའི་སྐྱོན་མཐོང་སེམས་ལ་སྐྲག །</s>
  </p>
  <p id="234">
    <s id="234:1">སྦྱངས་པ་དག་ལ་རྟག་མོས་པས། །བསེ་རུ་གཅིག་ལྟར་གྲོགས་ཀྱང་མེད། །</s>
  </p>
  <p id="235">
    <s id="235:1">འདུས་བྱས་སྡུག་བསྔལ་བདག་མེད་ཅེས། །བློ་ཡིས་རབ་དང་བརྩོན་འགྲུས་གནས། །</s>
  </p>
  <p id="236">
    <s id="236:1">ཆོས་མཐོང་གཞན་གྱི་རྗེས་མི་འབྲང་། །</s>
  </p>
  <p id="237">
    <s id="237:1">རྟག་པར་དབེན་གནས་སངས་རྒྱས་བསྔགས། །</s>
  </p>
  <p id="238">
    <s id="238:1">སྦྱངས་པས་ཐག་བསྲིངས་གདུང་བ་མེད། །</s>
  </p>
  <p id="239">
    <s id="239:1">རྩོད་པ་ཉེས་དམིགས་མང་པོ་མེད། །</s>
  </p>
  <p id="240">
    <s id="240:1" flag="alternateSource">གཉེན་བཤེས་ཡོངས་སྤངས་བསྔགས་པ་རྗོད། །</s>
  </p>
  <p id="241">
    <s id="241:1">དེས་ན་དགོན་པར་གནས་ལ་མོས། །</s>
    <s id="241:2">གཞན་ཡང་བུ་མོ་བྱང་ཆུབ་སེམས་དཔའི་ནི་ཆོས་རྣམ་པ་བརྒྱད་དང་ལྡན་པའི་ཕྱིར་བདུད་ཀྱི་དཔུང་རབ་ཏུ་ཕམ་པར་བྱེད་དོ། །</s>
  </p>
  <p id="242">
    <s id="242:1">བརྒྱད་གང་ཞེ་ན། </s>
    <s id="242:2">ངོ་བོ་ཉིད་སྟོང་པ་ཉིད་ལ་ཞུགས་པ་དང་། </s>
    <s id="242:3">མཚན་མ་མེད་པ་ལ་མངོན་པར་ཡིད་ཆེས་པ་དང་། </s>
    <s id="242:4">སྨོན་པ་མེད་པ་ལ་མངོན་པར་ཡིད་ཆེས་པ་དང་། </s>
    <s id="242:5">མངོན་པར་འདུ་བྱ་བ་མེད་པར་རབ་ཏུ་ཤེས་པ་དང་། </s>
    <s id="242:6">དེ་ལ་ཐེ་ཚོམ་དང་སོམ་ཉི་མེད་པ་དང་། </s>
    <s id="242:7">སྐྱེ་བ་མེད་པར་རབ་ཏུ་བཟོད་པ་དང་། </s>
    <s id="242:8">ངོ་བོ་ཉིད་མེད་པར་རབ་ཏུ་རྟོགས་པ་དང་། </s>
    <s id="242:9">ཐབས་ལ་མཁས་པས་ཆོས་ཐམས་ཅད་ལ་སོ་སོར་རྟོག་ཅིང་དེ་བཞིན་ཉིད་འཇིག་པར་མི་བྱེད་པ་གང་ཡིན་པའོ། །</s>
  </p>
  <p id="243">
    <s id="243:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་</s>
  </p>
  <p id="244">
    <s id="244:1">བཀའ་སྩལ་པ། </s>
    <s id="244:2">སྟོང་དང་མཚན་མ་མེད་དང་སྨོན་མེད་པ། །རྣམ་ཐར་གསུམ་ཐོབ་བདུད་དཔུང་རབ་ཏུ་འཇོམས། །</s>
    <s id="244:3">འདུས་བྱས་འདུས་མིན་མཚན་ཉིད་གཉིས་སུ་མེད། །</s>
  </p>
  <p id="245">
    <s id="245:1">སྐྱེ་མེད་ཐོབ་པས་རྣམ་པར་གྲོལ་བར་འགྱུར། །</s>
  </p>
  <p id="246">
    <s id="246:1">ཆོས་རྣམས་སྐྱེ་མེད་དེ་ལྟར་གང་བཟོད་པ། །དེ་དག་བདུད་དཔུང་རབ་ཏུ་ཕམ་པར་བྱེད། །</s>
  </p>
  <p id="247">
    <s id="247:1">སྐྱེ་བ་མེད་དང་འགག་མེད་འདི་དག་དང་། །ཕུང་པོ་ཁམས་ལ་བདག་<ref folio="F.101.b"/>མེད་སྒྱུ་མ་འདྲ། །</s>
  </p>
  <p id="248">
    <s id="248:1">ཆོས་ལ་ངོ་བོ་ཉིད་མེད་རབ་ཏུ་རྟོགས། །</s>
  </p>
  <p id="249">
    <s id="249:1">དེ་བཞིན་ཉིད་ནི་མི་འཇིག་ཐབས་མཁས་པས། །</s>
    <s id="249:2">ཆོས་རྣམས་བདུད་ཀྱི་ལས་ཞེས་གང་འབྱེད་པ། །</s>
    <s id="249:3">རྣམ་རྟོག་སྤངས་ནས་བདུད་ནི་ཕམ་པར་བྱེད། །</s>
  </p>
  <p id="250">
    <s id="250:1">ཐབས་དང་ཤེས་རབ་གཉིས་ཀ་རབ་སྤྱོད་ཅིང་། །</s>
    <s id="250:2">ཡོད་དང་སྟོང་ལ་གནས་པ་མེད་པར་ནི། །</s>
    <s id="250:3">དེ་ལྟར་ཆོས་མཆོག་གང་ཞིག་སྒོམ་བྱེད་པ། །</s>
    <s id="250:4">ཐབས་མཁས་གཟུགས་ལུས་མཛེས་པ་འཐོབ་པར་འགྱུར། །</s>
  </p>
  <p id="251">
    <s id="251:1">གཞན་ཡང་བུ་མོ་བྱང་ཆུབ་སེམས་དཔའ་ནི། ཆོས་རྣམ་པ་བརྒྱད་དང་ལྡན་པའི་ཕྱིར་བྱང་ཆུབ་དང་ནམ་ཡང་འབྲལ་བར་མི་འགྱུར་རོ། །</s>
  </p>
  <p id="252">
    <s id="252:1">བརྒྱད་གང་ཞེ་ན། </s>
    <s id="252:2">ཡང་དག་པའི་ལྟ་བས་ལོག་པར་ལྟ་བའི་སེམས་ཅན་ཡོངས་སུ་སྨིན་པར་བྱེད་པ་དང་། </s>
    <s id="252:3">ཡང་དག་པའི་དྲན་པས་ལོག་པར་སེམས་པའི་སེམས་ཅན་ལ་སྙིང་བརྩེ་བར་བྱེད་པ་དང་། </s>
    <s id="252:4">ཡང་དག་པའི་ངག་གིས་ལོག་པར་སྨྲ་བ་རྣམས་ལ་སྙིང་བརྩེ་བར་བྱེད་པ་དང་། </s>
    <s id="252:5">ཡང་དག་པའི་ལས་ཀྱི་མཐས་ལོག་པའི་ལས་ཅན་རྣམས་ཡོངས་སུ་སྡུད་པ་དང་། </s>
    <s id="252:6">ཡང་དག་པའི་རྩོལ་བས་ལོག་པར་རྩོལ་བ་རྣམས་ཡོངས་སུ་ཟློག་པ་དང་</s>
    <s id="252:7">ཡང་དག་པའི་འཚོ་བས་ལོག་པར་འཚོ་བའི་སེམས་ཅན་རྣམས་སྤོང་བར་མི་བྱེད་པ་དང་། </s>
    <s id="252:8">ཡང་དག་པའི་རྟོག་པས་ལོག་པར་ཡིད་ལ་བྱེད་པ་སྤོང་བར་བྱེད་པ་དང་། </s>
    <s id="252:9">ཡང་དག་པའི་ཏིང་ངེ་འཛིན་གྱིས་ལོག་པའི་ཏིང་ངེ་འཛིན་ལ་གནས་པ་དག་བསླང་ནས་གོང་དུ་རྩོལ་དུ་གཞུག་པ་གང་ཡིན་པའོ། །</s>
  </p>
  <p id="253">
    <s id="253:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="253:2">ཡང་དག་ལྟ་དང་གང་ལྡན་པ། །ལོག་ལྟ་དེ་དག་སྨིན་པར་བྱེད། །</s>
  </p>
  <p id="254">
    <s id="254:1">རྟག་པར་ཡང་དག་དྲན་སྒོམ་པ། །ལོག་སེམས་དག་ལ་བརྩེ་བར་བྱེད། །</s>
  </p>
  <p id="255">
    <s id="255:1">རྣམ་དག་ཡང་དག་དག་གིས་ནི། །ལོག་སྨྲ་རྣམས་ལ་བརྩེ་བར་བྱེད། །</s>
  </p>
  <p id="256">
    <s id="256:1">ཡང་དག་ལས་མཐའ་གནས་པ་ཡིས། །ལོག་པའི་ལས་ཅན་སྡུད་པར་བྱེད། །</s>
  </p>
  <p id="257">
    <s id="257:1">རྟག་པར་ཡང་དག་རྩོལ་བསྒོམས་ནས། །</s>
  </p>
  <p id="258">
    <s id="258:1">ལོག་བརྩོན་དག་ནི་སྤོང་བར་བྱེད། །</s>
  </p>
  <p id="259">
    <s id="259:1">ཡང་དག་འཚོ་བས་རྗེས་འཐུན་པས། །ལོག་འཚོ་གང་ཡིན་སྡུད་པར་བྱེད། །</s>
  </p>
  <p id="260">
    <s id="260:1">བློ་ལྡན་ཡང་དག་རྟོག་པ་ཡིས། །ལོག་པར་<ref folio="F.102.a"/>ཡིད་བྱེད་བརྩེ་བར་སེམས། །</s>
    <s id="260:2">ཡང་དག་ཏིང་འཛིན་རྟག་གནས་ནས། །</s>
  </p>
  <p id="261">
    <s id="261:1">ལོག་པའི་ཏིང་འཛིན་སྡུད་པར་བྱེད། །</s>
  </p>
  <p id="262">
    <s id="262:1">བླ་མེད་ཡང་དག་ལམ་བརྒྱད་ཀྱིས། །ཆུ་བོ་དག་ལ་སྒྲོལ་བར་བྱེད། །</s>
  </p>
  <p id="263">
    <s id="263:1">རྒྱུན་ཕྱོགས་དེད་པ་ཟློག་བྱེད་པས། །དེ་ནི་བྱང་ཆུབ་ལམ་ཆེན་ཡིན། །</s>
  </p>
  <p id="264">
    <s id="264:1">ཉན་ཐོས་དང་ནི་རང་རྒྱལ་རྣམས། །རྩྭ་ཡི་གཟིངས་བཞིན་བདག་ཉིད་ཟློས། །</s>
  </p>
  <p id="265">
    <s id="265:1">བྱང་ཆུབ་སེམས་དཔའ་ཀུན་ཟློས་པས། །དཔེར་ན་གྲུ་ཆེན་འདྲེན་མཁན་འདྲ། །</s>
  </p>
  <p id="266">
    <s id="266:1">གཞན་ཡང་བུ་མོ་བྱང་ཆུབ་སེམས་དཔའ་ནི་ཆོས་རྣམ་པ་བརྒྱད་དང་ལྡན་པའི་ཕྱིར། </s>
    <s id="266:2">བདུད་རྩིའི་ལམ་མངོན་སུམ་དུ་བྱེད་པར་འགྱུར་རོ། །</s>
  </p>
  <p id="267">
    <s id="267:1">བརྒྱད་གང་ཞེ་ན། </s>
    <s id="267:2">རྩོད་པ་མེད་པའི་ཆོས་ལ་གནས་པ་དང་། </s>
    <s id="267:3">ཐོགས་པའི་སེམས་ལེགས་པར་རབ་ཏུ་སྲུང་བར་བྱེད་པ་དང་། </s>
    <s id="267:4">རྟག་པར་དེ་ཁོ་ན་ཉིད་ཀྱི་དོན་ལ་ལྟ་བར་བྱེད་པ་དང་། </s>
    <s id="267:5">བྱང་ཆུབ་ཀྱི་སེམས་ལ་རབ་ཏུ་གནས་ནས</s>
  </p>
  <p id="268">
    <s id="268:1">རྗེས་སུ་དྲན་པ་དྲུག་སྒོམ་པར་བྱེད་པ་དང་། </s>
    <s id="268:2">ནན་ཏན་བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྣམས་སྒོམ་པར་བྱེད་པ་དང་། </s>
    <s id="268:3">དགེ་བའི་རྩ་བ་བསགས་ནས་</s>
  </p>
  <p id="269">
    <s id="269:1">སེམས་ཅན་ཡོངས་སུ་སྨིན་པར་བྱེད་པ་དང་། </s>
    <s id="269:2">སྙིང་རྗེ་ཆེན་པོ་ལ་གནས་ནས་</s>
  </p>
  <p id="270">
    <s id="270:1">ཡང་དག་པའི་ཆོས་ཡོངས་སུ་སྡུད་པར་བྱེད་པ་དང་། </s>
    <s id="270:2">མི་སྐྱེ་བའི་ཆོས་ལ་བཟོད་པ་ཐོབ་ནས</s>
  </p>
  <p id="271">
    <s id="271:1">ཕྱིར་མི་ལྡོག་པ་ལ་རབ་ཏུ་གནས་པ་གང་ཡིན་པའོ། །</s>
  </p>
  <p id="272">
    <s id="272:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="272:2">རྟག་པར་རྩོད་མེད་སྤྱོད་བསྒྲུབས་ནས། །</s>
  </p>
  <p id="273">
    <s id="273:1">དགེ་སྦྱོང་ཆེན་པོའི་ཆོས་ལ་གནས། །</s>
  </p>
  <p id="274">
    <s id="274:1">ཞེ་སྡང་ཉེས་པ་ཡོངས་སྤངས་ནས། །</s>
  </p>
  <p id="275">
    <s id="275:1">དགེ་བའི་རྩ་བ་སོགས་པར་བྱེད། །</s>
  </p>
  <p id="276">
    <s id="276:1">ཡང་དག་དོན་ལ་རབ་ལྟ་བས། །མི་ཟད་སྤོབས་རྣམས་འཐོབ་པར་བྱེད། །</s>
  </p>
  <p id="277">
    <s id="277:1">བྱང་ཆུབ་སེམས་ལ་རབ་གནས་ནས། །</s>
  </p>
  <p id="278">
    <s id="278:1">རྟག་པར་དྲན་བྱེད་རྗེས་སུ་དྲན། །</s>
  </p>
  <p id="279">
    <s id="279:1">ཕ་རོལ་ཕྱིན་པ་ཐམས་ཅད་ལ། །རབ་བརྩོན་བསྒྲུབས་པས་ལོག་པ་མེད། །</s>
  </p>
  <p id="280">
    <s id="280:1">ཐབས་མཁས་སྟོབས་རྣམས་ཐོབ་པས་ན། །</s>
  </p>
  <p id="281">
    <s id="281:1">དེས་ནི་སེམས་ཅན་སྒྲོལ་བར་བྱེད། །</s>
  </p>
  <p id="282">
    <s id="282:1">ཆོས་ཀྱི་མངའ་བདག་ནོར་གྱིས་ནི། །བརྩེ་སེམས་ཐམས་ཅད་ཀུན་སྡུད་པས། །</s>
    <s id="282:2">མྱུར་དུ་མི་སྐྱེ་བཟོད་ཐོབ་ནས། །</s>
  </p>
  <p id="283">
    <s id="283:1">བྱང་<ref folio="F.102.b"/>ཆུབ་ལས་ནི་ལྡོག་མི་འགྱུར། །</s>
  </p>
  <p id="284">
    <s id="284:1">གལ་ཏེ་དེ་ལྟར་སྤྱོད་ནུས་ན། །</s>
  </p>
  <p id="285">
    <s id="285:1">སངས་རྒྱས་ཆོས་ནི་ཐོབ་མི་དཀའ། །</s>
  </p>
  <p id="286">
    <s id="286:1">རིང་པོར་མི་ཐོགས་བདུད་བཏུལ་ནས། །</s>
  </p>
  <p id="287">
    <s id="287:1">བྱང་ཆུབ་མཆོག་ནི་ཐོབ་པར་འགྱུར། །</s>
  </p>
  <p id="288">
    <s id="288:1">དེ་ནས་བུ་མོ་དེས་ཆོས་དེ་ལྟ་བུ་ཐོས་ནས་དགའ་མགུ་རངས་པར་གྱུར་ནས་</s>
    <s id="288:2">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="289">
    <s id="289:1">བཅོམ་ལྡན་འདས་ཆོས་དུ་དང་ལྡན་པར་གྱུར་ན་</s>
  </p>
  <p id="290">
    <s id="290:1">བུད་མེད་ཀྱི་དངོས་པོ་ལས་ལྡོག་པར་འགྱུར་ལགས། </s>
    <s id="290:2">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="290:3">བུ་མོ་ཆོས་བརྒྱད་དང་ལྡན་པར་གྱུར་ན་</s>
  </p>
  <p id="291">
    <s id="291:1">བུད་མེད་ཀྱི་དངོས་པོ་ལས་ལྡོག་པར་འགྱུར་རོ། །</s>
  </p>
  <p id="292">
    <s id="292:1">བརྒྱད་གང་ཞེ་ན། </s>
    <s id="292:2">ཕྲག་དོག་མི་བྱེད་པ་དང་། སེར་སྣ་མི་བྱེད་པ་དང་། གཡོ་སྒྱུ་མེད་པ་དང་། ཁོང་ཁྲོ་བ་མེད་པ་དང་། བདེན་པར་སྨྲ་བ་དང་། ངག་རྩུབ་པོ་མི་སྨྲ་བ་དང་། འདོད་ཆགས་སྤངས་པ་དང་། ལོག་པར་ལྟ་བ་རྣམས་སྤངས་པ་གང་ཡིན་པ་སྟེ། </s>
  </p>
  <p id="293">
    <s id="293:1">བུ་མོ་ཆོས་བརྒྱད་པོ་འདི་དག་མངོན་པར་བསྒྲུབས་ན། </s>
  </p>
  <p id="294">
    <s id="294:1">མྱུར་དུ་བུད་མེད་ཀྱི་དངོས་པོ་ལས་ལྡོག་པར་འགྱུར་རོ། །</s>
  </p>
  <p id="295">
    <s id="295:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་</s>
  </p>
  <p id="296">
    <s id="296:1">བཀའ་སྩལ་པ། </s>
    <s id="296:2">གཞན་ལ་ཕྲག་དོག་མི་བྱེད་ཅིང་། །</s>
    <s id="296:3">སེར་སྣ་སྤངས་ནས་</s>
  </p>
  <p id="297">
    <s id="297:1">ཆོས་མོས་དང་། །</s>
    <s id="297:2">གཡོ་སྒྱུ་དག་ནི་མི་སྤྱོད་ཅིང་། །</s>
    <s id="297:3">བུད་མེད་ལུས་ལ་སྐྱོ་བ་དང་། །</s>
    <s id="297:4">བྱམས་སེམས་ཞེ་སྡང་རབ་སྤངས་ནས</s>
  </p>
  <p id="298">
    <s id="298:1">རྟག་པར་བདེན་ཚིག་སྨྲ་བ་དང་། །</s>
    <s id="298:2">འདོད་བསལ་ངག་རྩུབ་སྤངས་ནས་ནི། །ཡང་དག་ལྟ་ལ་གནས་པར་བྱ། །</s>
  </p>
  <p id="299">
    <s id="299:1">གང་གིས་བུད་མེད་ལུས་སྐྱོ་ནས། །</s>
  </p>
  <p id="300">
    <s id="300:1">འདི་འདྲའི་ཆོས་ནི་སྒྲུབ་བྱེད་ན། །</s>
  </p>
  <p id="301">
    <s id="301:1">མྱུར་དུ་བུད་མེད་དངོས་སྤངས་ནས། །</s>
  </p>
  <p id="302">
    <s id="302:1">སྐྱེས་པའི་ལུས་བཟང་ལེན་པར་འགྱུར། །</s>
  </p>
  <p id="303">
    <s id="303:1">གཞན་ཡང་བུ་མོ་ཆོས་བརྒྱད་དང་ལྡན་པར་གྱུར་ན། </s>
  </p>
  <p id="304">
    <s id="304:1">བུད་མེད་ཀྱི་དངོས་པོ་ལས་ལྡོག་པར་འགྱུར་རོ། །</s>
  </p>
  <p id="305">
    <s id="305:1">བརྒྱད་གང་ཞེ་ན། </s>
    <s id="305:2">སངས་རྒྱས་ལ་བླ་མར་བྱེད་ཅིང་། ཆོས་ལ་ཤིན་ཏུ་མོས་པ་དང་། </s>
    <s id="305:3">ཚུལ་ཁྲིམས་དང་། བཟོད་པ་དང་། མང་དུ་ཐོས་པ་དང་ལྡན་པའི་དགེ་སྦྱོང་དང་བྲམ་ཟེ་དག་ལ་བསྙེན་བཀུར་དང་རིམ་གྲོར་བྱེད་པ་དང་། </s>
    <s id="305:4">སྐྱེས་པ་དང་། བུད་མེད་དང་། ཁྱིམ་གྱི་དངོས་པོ་དག་ལ་མངོན་པར་ཞེན་ཅིང་། ཆགས་པ་མེད་པ་དང་། <ref folio="F.103.a"/></s>
    <s id="305:5">བསླབ་པའི་དངོས་པོ་ཡང་དག་པར་བླངས་པ་རྣམས་འཇིག་པར་མི་བྱེད་པ་དང་། </s>
    <s id="305:6">སྲོག་ཆགས་རྣམས་ལ་ལོག་པའི་བསམ་པ་མི་སྐྱེད་པ་དང་། </s>
    <s id="305:7">ལྷག་པའི་བསམ་པས་བུད་མེད་ཀྱི་དངོས་པོ་ལ་ཡོངས་སུ་སྐྱོ་བར་འགྱུར་བ་དང་། </s>
    <s id="305:8">བྱང་ཆུབ་ཀྱི་སེམས་ཀྱིས་སྐྱེས་བུ་ཆེན་པོའི་ཆོས་ལ་གནས་པ་དང་། </s>
    <s id="305:9">འཇིག་རྟེན་པའི་ཁྱིམ་གྱི་འཚོ་ཚིས་རྣམས་ལ་སྒྱུ་མ་ལྟ་བུ་དང་རྨི་ལམ་ལྟ་བུར་ལྟ་བ་གང་ཡིན་པའོ། །</s>
  </p>
  <p id="306">
    <s id="306:1">དེ་ནས་བཅོམ་ལྡན་འདས་ཀྱིས་ཡང་ཚིགས་སུ་བཅད་དེ་བཀའ་སྩལ་པ། </s>
    <s id="306:2">སངས་རྒྱས་རབ་གུས་ཆོས་ལ་མོས། །ཚུལ་ཁྲིམས་མང་ཐོས་བླ་མར་བྱེད། །</s>
  </p>
  <p id="307">
    <s id="307:1">འདོད་ཆགས་སྲེད་སེམས་མི་སྐྱེད་ན། །</s>
  </p>
  <p id="308">
    <s id="308:1">བུད་མེད་དངོས་པོ་མྱུར་དུ་སྤོང་། །</s>
  </p>
  <p id="309">
    <s id="309:1">ཁྲིམས་སྲུང་ངོ་ཚ་ཁྲེལ་ཡོད་ལྡན། །</s>
  </p>
  <p id="310">
    <s id="310:1">གཞན་ལ་མི་བདེན་བསམ་མི་བྱེད། །</s>
  </p>
  <p id="311">
    <s id="311:1">བྱང་ཆུབ་སེམས་ལ་རབ་གནས་ནས། །</s>
  </p>
  <p id="312">
    <s id="312:1">ཐེག་པ་གཞན་ལ་མོས་མེད་ན། །</s>
  </p>
  <p id="313">
    <s id="313:1">དེས་ནི་མྱུར་བ་ཁོ་ནར་ཡང་། །མི་གཙང་བུད་མེད་དངོས་པོ་སྤོང་། །</s>
  </p>
  <p id="314">
    <s id="314:1">བསམ་པ་མཆོག་གིས་སེམས་སྐྱོ་ནས། །</s>
  </p>
  <p id="315">
    <s id="315:1">ཐམས་ཅད་སྒྱུ་མ་ལྟ་བུ་དང་། །</s>
    <s id="315:2">ཆོས་རྣམས་རང་བཞིན་གཡོ་མེད་དང་། །རྒྱུ་རྐྱེན་རང་བཞིན་སྟོང་དབེན་ཞེས། །ནན་ཏན་ཡང་དག་ཆོས་བསྒོམས་ན། །</s>
  </p>
  <p id="316">
    <s id="316:1">མྱུར་དུ་སྐྱེས་པའི་ལུས་འཐོབ་འགྱུར། །</s>
  </p>
  <p id="317">
    <s id="317:1">དེ་ནས་བུ་མོ་རྣམ་དག་དད་པས་གསེར་གྱི་ཕྲེང་བ་ཐོགས་པ་དེ་དག་བཅོམ་ལྡན་འདས་ལ་མངོན་པར་གཏོར་བ་དང་། །</s>
    <s id="317:2">སྟེང་གི་བར་སྣང་ལ་གསེར་ཡང་དག་པའི་གཞལ་མེད་ཁང་། ཁང་པ་བརྩེགས་པ་དག་ཏུ་གྱུར་ནས་</s>
  </p>
  <p id="318">
    <s id="318:1">གཞལ་མེད་ཁང་དེ་དག་གི་ནང་ན་སྤྲུལ་པའི་དེ་བཞིན་གཤེགས་པ་གསེར་གྱི་གདན་ལ་བཞུགས་པ། ཤ་སྟག་མངོན་དུ་བྱུང་བར་གྱུར་ཏོ། །</s>
  </p>
  <p id="319">
    <s id="319:1">དེ་ནས་བུ་མོ་ལྔ་བརྒྱ་པོ་དེ་དག་གིས་ཀྱང་སོ་སོ་ནས། </s>
  </p>
  <p id="320">
    <s id="320:1">ལུས་ཀྱི་རྒྱན་རྣམས་བཀྲོལ་ནས་</s>
  </p>
  <p id="321">
    <s id="321:1">བཅོམ་ལྡན་འདས་ལ་མངོན་པར་གཏོར་བ་དང་། </s>
    <s id="321:2">སྟེང་གི་བར་སྣང་ལ་གསེར་གྱི་གཞལ་མེད་ཁང་དང་། རིན་པོ་ཆེའི་གུར་དང་། རིན་པོ་ཆེའི་གདུགས་དང་། བཀོད་པ་རྣམ་པ་སྣ་ཚོགས་སུ་གྱུར་ཏོ། །</s>
  </p>
  <p id="322">
    <s id="322:1">དེ་ནས་བུ་མོ་ལྔ་བརྒྱ་པོ་དེ་དག་གིས་དེ་ལྟ་བུའི་ཆོ་འཕྲུལ་ཆེན་པོ་མཐོང་བ་དང་། སྐད་<ref folio="F.103.b"/>འཐུན་པར་ཚིགས་སུ་བཅད་དེ་སྨྲས་པ། </s>
    <s id="322:2">བཅོམ་ལྡན་མི་མཆོག་ཁྱད་པར་འཕགས་པས་ན། །</s>
  </p>
  <p id="323">
    <s id="323:1">ཐུགས་རྗེས་སེམས་ཅན་རྣམས་ལ་སྨན་པར་མཛད། །</s>
  </p>
  <p id="324">
    <s id="324:1">བདག་ཅག་དེང་ནི་བྱང་ཆུབ་སེམས་བསྐྱེད་ནས། །</s>
  </p>
  <p id="325">
    <s id="325:1">མོས་པ་རྗེས་འཐུན་རབ་ཏུ་དུལ་ལ་གནས། །</s>
  </p>
  <p id="326">
    <s id="326:1">བཅོམ་ལྡན་འདྲེན་པ་བདེ་བ་རབ་སྩོལ་བ། །བདག་ཅག་མི་མཆོག་ལ་ནི་མཆོད་པར་བགྱི། །</s>
  </p>
  <p id="327">
    <s id="327:1">ཆོས་ཐོས་དབང་གིས་རྡུལ་རྣམས་རབ་སྤངས་ནས། །</s>
  </p>
  <p id="328">
    <s id="328:1">བདག་ཅག་ཐེ་ཚོམ་ནེམ་ནུར་ཡོངས་མ་མཆིས། །</s>
  </p>
  <p id="329">
    <s id="329:1">དེས་ན་བུད་མེད་ཉོན་མོངས་མང་སྤངས་ནས། །</s>
  </p>
  <p id="330">
    <s id="330:1">ཉོན་མོངས་གཏན་བཅོམ་བདུད་ནི་ཕམ་པར་བགྱི། །</s>
  </p>
  <p id="331">
    <s id="331:1">ཕྱོགས་བཅུའི་སངས་རྒྱས་བྱེ་བ་ཚད་མེད་རྣམས། །བདག་ཅག་དགའ་བས་རྟག་ཏུ་མཆོད་པར་འཚལ། །</s>
  </p>
  <p id="332">
    <s id="332:1">སྦྱིན་དང་ཚུལ་ཁྲིམས་བརྩོན་འགྲུས་རབ་གནས་ནས། །</s>
  </p>
  <p id="333">
    <s id="333:1">བཟོད་དང་བསམ་གཏན་སེམས་ནི་རབ་ཏུ་བགྱི། །</s>
  </p>
  <p id="334">
    <s id="334:1">ཐབས་དང་ཤེས་རབ་སེམས་ཅན་ཡོངས་བསྡུས་ནས། །</s>
  </p>
  <p id="335">
    <s id="335:1">བྱང་ཆུབ་མཆོག་ལམ་གང་ལགས་མངོན་དུ་བགྱི། །</s>
  </p>
  <p id="336">
    <s id="336:1">ལྷ་མིའི་འཁོར་ནི་ཚད་མེད་སྨན་བཏགས་ནས། །</s>
  </p>
  <p id="337">
    <s id="337:1">ཐམས་ཅད་ཐེག་ཆེན་སེམས་ནི་བསྐྱེད་པར་བསྐུལ། །</s>
  </p>
  <p id="338">
    <s id="338:1">བདག་ཅག་སེང་གེའི་སྒྲ་ནི་སྒྲོགས་པར་འགྱུར། །</s>
  </p>
  <p id="339">
    <s id="339:1">བདག་ཅག་ལྷ་མིའི་སྟོན་པ་བགྱིད་པར་མཆི། །</s>
    <s id="339:2">དེ་ནས་བཅོམ་ལྡན་འདས་འཛུམ་པ་མཛད་དོ། །</s>
  </p>
  <p id="340">
    <s id="340:1">སངས་རྒྱས་རྣམས་ཀྱི་ཆོས་ཉིད་ནི་ནམ་འཛུམ་པ་མཛད་པ་ན་འོད་ཟེར་ཁ་དོག་རྣམ་པ་སྣ་ཚོགས་འདི་ལྟ་སྟེ། </s>
  </p>
  <p id="341">
    <s id="341:1">སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ལེ་བརྒན་དང་། དངུལ་དང་། ཤེལ་གྱི་ཁ་དོག་ལྟ་བུ་དག་དེ་བཞིན་གཤེགས་པའི་ཞལ་གྱི་སྒོ་ནས་བྱུང་སྟེ</s>
  </p>
  <p id="342">
    <s id="342:1">འཇིག་རྟེན་གྱི་ཁམས་ཚད་མེད་དཔག་ཏུ་མེད་པ་དག་ནས། </s>
  </p>
  <p id="343">
    <s id="343:1">ཚངས་པའི་འཇིག་རྟེན་གྱི་བར་དུ་ཁྱབ་པར་སྣང་བར་བྱས་ནས། </s>
  </p>
  <p id="344">
    <s id="344:1">དེ་བཞིན་གཤེགས་པ་ལ་ལན་གསུམ་བསྐོར་བ་བྱས་ཏེ། </s>
  </p>
  <p id="345">
    <s id="345:1">དེ་བཞིན་གཤེགས་པའི་དབུའི་གཙུག་ཏུ་ཐིམ་པར་གྱུར་ཏོ། །</s>
  </p>
  <p id="346">
    <s id="346:1">དེ་ནས་ཚེ་དང་ལྡན་པ་ཀུན་དགའ་བོ་སྟན་ལས་ལངས་ཏེ། </s>
  </p>
  <p id="347">
    <s id="347:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="348">
    <s id="348:1">བཅོམ་ལྡན་འདས་རྒྱུ་རྐྱེན་གང་གི་སླད་དུ་འཛུམ་པ་འདི་ལྟ་བུ་བསྟན་པར་མཛད་ལགས། </s>
    <s id="348:2">བཅོམ་ལྡན་འདས་ཀྱིས་<ref folio="F.104.a"/>བཀའ་སྩལ་པ། </s>
    <s id="348:3">ཀུན་དགའ་བོ་ཁྱོད་ཀྱིས་བུ་མོ་རྣམ་དག་དད་པ་འདི་མཐོང་ངམ། </s>
    <s id="348:4">ཀུན་དགའ་བོས་གསོལ་པ། མཐོང་ལགས་སོ། །</s>
    <s id="348:5">བཅོམ་ལྡན་འདས་ཀྱིས་བཀའ་སྩལ་པ། </s>
    <s id="348:6">ཀུན་དགའ་བོ་བུ་མོ་རྣམ་དག་དད་པ་ལ་སོགས་པ་བུ་མོ་ལྔ་བརྒྱ་པོ་འདི་དག་ནི། འདི་ནས་ཚེ་ཟད་པ་དང་། བུད་མེད་ཀྱི་ལུས་སྤངས་ནས་</s>
  </p>
  <p id="349">
    <s id="349:1">དགའ་ལྡན་གྱི་ལྷའི་རིས་སུ་སྐྱེ་སྟེ</s>
  </p>
  <p id="350">
    <s id="350:1">བཅོམ་ལྡན་འདས་བྱམས་པ་དང་། བསྐལ་པ་བཟང་པོའི་དེ་བཞིན་གཤེགས་པ་ཐམས་ཅད་ལ་བཀུར་སྟི་དང་། རིམ་གྲོ་དང་། མཆོད་པ་བྱེད་པར་འགྱུར་བས་</s>
    <s id="350:2">བུ་མོ་རྣམ་དག་དད་པས་བསྐལ་པ་བྱེ་བ་ཁྲག་ཁྲིག་བརྒྱད་ཁྲི་བཞི་སྟོང་འདས་པའི་འོག་ཏུ་འཇིག་རྟེན་གྱི་ཁམས་གློག་གི་འོད་ཅེས་བྱ་བར་མངོན་པར་རྫོགས་པར་འཚང་རྒྱ་བར་འགྱུར་ཏེ</s>
  </p>
  <p id="351">
    <s id="351:1">དེ་བཞིན་གཤེགས་པ་འོད་ཟེར་གྱི་བཀོད་པ་ཞེས་བྱ་བར་འགྱུར་རོ། །</s>
  </p>
  <p id="352">
    <s id="352:1">བསྐལ་པའི་མིང་ནི་རྟག་པར་སྣང་བ་ཞེས་བྱའོ། །</s>
  </p>
  <p id="353">
    <s id="353:1">དེ་བཞིན་གཤེགས་པ་དེའི་སྐུ་ཚེའི་ཚད་ནི་དགའ་ལྡན་གྱི་ལྷ་བཞིན་དུ། ཚེ་ལོ་སྟོང་ཕྲག་བཅུ་གཉིས་ཐུབ་པར་འགྱུར་རོ། །</s>
  </p>
  <p id="354">
    <s id="354:1">འཇིག་རྟེན་གྱི་ཁམས་དེ་ན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་འབའ་ཞིག་གི་འཁོར་ཚད་མེད་དཔག་ཏུ་མེད་པ་དག་གིས་འཁོར་བྱེད་པར་འགྱུར་རོ། །</s>
  </p>
  <p id="355">
    <s id="355:1">བུ་མོ་ལྔ་བརྒྱ་པོ་འདི་དག་ཀྱང་འཁོར་དེ་དག་གི་ནང་ན་གཙོ་བོ་མཆོག་བྱེད་པར་འགྱུར་ཏེ། </s>
  </p>
  <p id="356">
    <s id="356:1">ཇི་ལྟར་ད་ལྟར་ངའི་ཚེ་བྱང་ཆུབ་སེམས་དཔའ་འཇམ་དཔལ་ལ་སོགས་པ་དྲུག་ཅུ་པོ་འདི་དག་གཙོ་བོར་གྱུར་པ་བཞིན་ནོ། །</s>
  </p>
  <p id="357">
    <s id="357:1">ཀུན་དགའ་བོ་བུད་མེད་གང་ལ་ལ་ཞིག་ཆོས་ཀྱི་རྣམ་གྲངས་འདི་ཐོས་ནས་ཡོངས་སུ་འཛིན་པར་བྱེད། </s>
  </p>
  <p id="358">
    <s id="358:1">ཀློག་པར་བྱེད། </s>
  </p>
  <p id="359">
    <s id="359:1">ཁ་ཏོན་དུ་འདོན་པར་བྱེད་ན་</s>
  </p>
  <p id="360">
    <s id="360:1">བུད་མེད་ཀྱི་ལུས་འདི་དག་གཏུགས་ནས་</s>
  </p>
  <p id="361">
    <s id="361:1">ཕྱིས་ཡང་ལེན་པར་མི་འགྱུར་ཞིང་</s>
    <s id="361:2">མྱུར་དུ་བླ་ན་</s>
  </p>
  <p id="362">
    <s id="362:1">མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །</s>
  </p>
  <p id="363">
    <s id="363:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། </s>
  </p>
  <p id="364">
    <s id="364:1">བུ་མོ་རྣམ་དག་དད་པ་ལ་སོགས་པ་བུ་མོ་ལྔ་བརྒྱ་པོ་དེ་དག་དང་། ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་ཐམས་ཅད་བཅོམ་ལྡན་འདས་ཀྱིས་གསུངས་པ་ལ་རབ་ཏུ་དགའ་<ref folio="F.104.b"/>ནས་མངོན་པར་བསྟོད་དོ།། །།</s>
    <s id="364:2">འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་བུ་མོ་རྣམ་དག་དད་པས་ཞུས་པའི་ལེའུ་སྟེ་བཞི་བཅུ་པ་རྫོགས་སོ།​།།​།</s>
  </p>
</text>
