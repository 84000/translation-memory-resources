སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །ལས་ཀྱི་འབྲས་བུ་དང་བཅས་པའི་འཐབ་བྲལ་བ་རྣམས་དང་། འཇིག་རྟེན་སྐྱོང་བ་རྣམས་གང་ཡིན་པ་དེ་ནི་རྟག་ཏུ་རྒྱུ་དང་འབྲས་བུ་ལས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སྤྲོ་བ་མི་ལྡོག་པའི་སུམ་ཅུ་རྩ་གསུམ་པ་རྣམས་ལ་ཀུན་དུ་ལྟ་བ་ནི་སུམ་ཅུ་རྩ་གསུམ་གྱི་ལྷ་རྣམས་ཀྱི་སྟེང་གི་ལྷ་གཟི་བརྗིད་དང་བརྩོན་འགྲུས་དང་སྤྲོ་བ་དང་འོད་དང་ཚེ་ཚད་ཀྱིས་ལྷག་པར་གནས་པ་རྣམས་སུ་ཡིན་ན། ཇི་ལྟར་སུམ་ཅུ་རྩ་གསུམ་པའི་ལྷ་རྣམས་ལས་སྔོན་གྱི་ཐབས་ཀྱིས་ཆེས་ཁྱད་པར་དུ་འཕགས་པར་གྱུར་པ་ལས་ཀྱི་ཆོས་ཀྱི་རྣམ་པར་སྨིན་པ་ཆེས་བླ་ལྷག་པ་ནི་འཐབ་བྲལ་བ་ཞེས་བྱ་བ་ཡིན་པར་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་ངོ་། །དེ་ལྟར་ཡང་ཚུལ་ཁྲིམས་རྣམ་པ་སྣ་ཚོགས་ཀྱིས་དེར་སྐྱེས་ཏེ། སྲོག་གཅོད་པ་མ་བྱིན་པར་ལེན་པ་འདོད་པ་ལོག་པར་གཡེམ་པ་རྣམ་པར་སྤངས་ཤིང་ལེགས་པར་བསྒོམས་ལ། མ་ཉམས་པ། མ་རལ་བ། མ་ཟགས་པ། བརྟན་པ། འཕགས་པའི་སྐྱེ་བོ་ཐམས་ཅད་དགྱེས་པ་རྟག་ཏུ་ཚུལ་ཁྲིམས་ཀྱི་རྣམ་པར་སྨིན་པ་དང་ལྡན་པས་དེའི་རྗེས་ཐོགས་སུ་མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་རྩ་ལག་ཏུ་གྱུར་པ་འཁོར་བའི་རྒྱ་མཚོའི་ཟམ་པར་གྱུར་པའི་ཚུལ་ཁྲིམས་ཀྱི་ཟམ་པ་དེ་ལ་ཞོན་པ་སྲིད་པའི་རྒྱ་མཚོའི་ཕ་རོལ་དུ་སྒྲོལ་བའི་རྣལ་འབྱོར་པ་དེ་ཁོ་ན་ཉིད་སེམས་པ་པོ་རང་གི་ཚུལ་ཁྲིམས་རྣམ་པ་བདུན་དང་ལྡན་པའི་དམན་པ་དང་བར་མ་དང་ཁྱད་དུ་འཕགས་པ་ནི་སྔ་མ་བཞིན་ཏེ། ལས་དང་ཆོས་ཀྱི་རྣམ་པར་སྨིན་པའི་འཐབ་བྲལ་གྱི་ལྷ་རྣམས་ལ་འདི་ལྟ་སྟེ། རིའི་རྒྱལ་པོ་རི་རབ་ལྷུན་{{page:{number:1040,folio:284b,volume:69}}}པོའི་དྲུང་ན་འཐབ་བྲལ་གྱི་ལྷ་རྣམས་ཇི་ཙམ་གྱིས་འཕང་དུ་མཐོ་བ་དང་། དབྱིབས་ཅི་ལྟ་བུ་དང་གཟི་བརྗིད་ཅི་ལྟ་བུ་དང་མཐོ་བའི་གནས་ཀྱིས་ཁྱད་པར་ཅི་ལྟ་བུས་རབ་ཏུ་གནས་པ་དང་། འཐབ་བྲལ་གྱི་ལྷ་རྣམས་ཀྱིས་རྣམས་ཀྱང་ཅི་ཙམ་ཅིག་ཡོད་པ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་སྟེ་ཅི་ལྟར་སྲོག་གཅོད་པ་དང་། མ་བྱིན་པར་ལེན་པ་དང་འདོད་པས་ལོག་པར་གཡེམ་པ་རྣམ་པར་སྤོང་བ་བསྟེན་ཅིང་བསྒོམས་ལ་ལན་མང་དུ་བྱས་ཤིང་གཞན་རྣམས་ལ་ཡང་བསྟན་ཅིང་བཀོད་ལ། རང་དང་གཞན་ལ་ཕན་པ་ལ་རབ་ཏུ་ཞུགས་པའི་སེམས་ཅན་རྣམས་ཀྱིས་གནས་དེ་འཐོབ་བོ། །དེའི་འཕང་དུ་མཐོ་བ་ལ་ཀུན་དུ་ལྟ་བར་བྱེད་པ་ན་ཇི་ལྟར་དྲུག་ཅུ་རྩ་བརྒྱད་ཀྱིས་ལྷག་པའི་དཔག་ཚད་སྟོང་ཕྲག་བརྒྱར་མཐོ་བར་འཇུག་པ་ཡིན་ཏེ། འཐབ་བྲལ་ནི་ལྷུན་པོ་ལས་ཉིས་འགྱུར་གྱི་ཚད་ཀྱིས་མཐོ་བ་དེ་དག་གིས་ཇི་སྙེད་ཅིག་ཡོད་པ་དེས་ཇི་ལྟ་བ་བཞིན་དུ་ས་རྣམས་མཐོང་བ་ནི་ས་རྣམས་ཀྱང་ཉི་ཤུ་རྩ་བདུན་ཏེ། དཔག་ཚད་སྟོང་ཕྲག་ལྔར་འཐབ་བྲལ་དེ་ནམ་མཁའ་ལ་ཀུན་དུ་གནས་ཏེ་སྤྲིན་བཞིན་དུ་ཉེ་འཁོར་རླུང་གིས་འདེགས་སོ། །ཇི་ལྟར་ས་འདི་འདེགས་པ་རྩ་བ་ནས་རླུང་གིས་དང་ཆུས་ཀྱང་འཛིན་ནོ། །ཆུ་ཀླུང་གིས་འཛིན་ནོ། །དེ་ཁོ་ན་བཞིན་དུ་རླུང་འཁྲིགས་པ་ཞེས་བྱ་བས་ཕྱོགས་གཅིག་ནས་གང་གིས་འཐབ་བྲལ་གྱི་ལྷ་རྣམས་ཀྱི་ཕུང་པོ་སྤྲིན་དང་འདྲ་བར་འདེགས་པའི་ས་ཉི་ཤུ་རྩ་བདུན་དུ་འགྱུར་བ་ནི་འདི་ལྟ་སྟེ། རབ་ཀྱི་ཤུགས་ཀྱི་བདག་དང་། རྒྱུན་གནས་ན་རྣམ་པར་རྒྱུ་བ་དང་། བརྩེགས་པ་རྒྱུ་བ་དང་། ཡིད་ཀྱི་རྒྱན་དང་། རབ་ཏུ་རྣམ་པར་འདྲེས་པའི་ཁོར་ཡུག་ན་རྒྱུ་བ་དང་། རླུང་རྒྱུ་བ་དང་། རབ་ཏུ་མཐོ་བ་དང་། འབྲས་བུ་དང་ལྡན་པ་དང་། གཅིག་ཏུ་དགའ་བ་དང་། འགྲོ་བ་དང་ཡང་དག་པར་ལྡན་པ་དང་། འོད་ཟེར་བརྒྱ་འཕྲོ་བ་དང་། བསྡམས་པར་རྒྱུ་བ་དང་། རྟག་ཏུ་བདེ་བ་དང་། བདེ་བ་རབ་ཏུ་འཕེལ་བ་དང་ལྡན་པ་དང་། རིའི་ཚོགས་ན་རྒྱུ་བ་དང་། རྣམ་པ་སྣ་ཚོགས་པར་རྣམ་པར་བཀྲ་བ་དང་། ཟླ་བ་མཐོང་བར་འདོད་པའི་ཚལ་དང་། ཁོར་ཡུག་ལ་གནས་པ་དང་། བསམ་གཏན་སྒྲའི་བྱ་བས་དབེན་པ་དང་། ང་རྒྱལ་ལྡོག་པ་དང་། འཇུག་པའི་སྤྱོད་པ་དང་། ཚོགས་པ་རྒྱུ་བ་ན་རྣམ་པར་རྒྱུ་བ་དང་། རང་གི་ཡུལ་བར་རྒྱུ་བ་དང་། རང་ལུས་ཀྱི་རྒྱགས་པ་དང་། ང་རྒྱལ་རྟགས་ཀྱི་གཟི་བརྗིད་དང་། སྐྱེད་མོས་ཚལ་གྱི་མཆོག་དང་། ནགས་ཚལ་གྱི་འོད་ཟེར་ཞེས་བྱ་བ་སྟེ་ས་ཉི་ཤུ་རྩ་བདུན་པོ་དེ་དག་གོ།། །།{{page:{number:1041,folio:285a,volume:69}}}འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་ལྔ་པ། དེ་རྣམས་སུ་འཐབ་བྲལ་གྱི་ལྷ་རྣམས་ཀྱི་མངའ་བདག་མུ་སུ་ལུན་དྷ་ཞེས་བྱ་བ་རྒྱལ་སྲིད་བྱེད་པ་ནི་ཇི་ལྟར་རྒྱལ་ཆེན་རིགས་བཞི་དང་སུམ་ཅུ་རྩ་གསུམ་པ་རྣམས་ཀྱི་བརྒྱ་བྱིན་ཡིན་པ་དེ་ལྟར་མུ་སུ་ལུན་དྷ་འཐབ་བྲལ་བ་རྣམས་ཀྱི་མངའ་བདག་ཡིན་ཏེ་ཆོས་ལ་ཆོས་ཀྱི་རྗེས་སུ་འཇུག་པ་བརྒྱ་བྱིན་པས་སྟོང་འགྱུར་གྱིས་ཆོས་དང་ཆེ་བ་དང་བདེ་བས་མཐོ་བ་དེའི་ལུས་ཀྱི་ཚད་ནི་དཔག་ཚད་ལྔ་པ་འོད་ཀྱི་རང་བཞིན་ནོ། །བརྒྱ་བྱིན་ནི་རྒྱང་གྲགས་གཅིག་ཡིན་པར་འདོད་དོ། །འཐབ་བྲལ་བ་རྣམས་ཀྱི་རྒྱལ་པོ་བྱེད་པ་རྒྱལ་པོ་མུ་སུ་ལུན་དྷ་ནི་ཀཽ་ཤི་ཀ་ལས་ཁྱད་པར་དུ་འཕགས་ཏེ་དེའི་ལུས་གཅིག་གི་ལུས་ཀྱི་ཡན་ལག་དེ་ཡང་བརྒྱ་བྱིན་སྟོང་གིས་ཀྱང་བསྒྲུན་དུ་མེད་དེ། རྒྱུའི་ཁྱད་པར་གྱིས་འབྲས་བུ་ཡང་ཁྱད་པར་དུ་བྱས་པའི་ཕྱིར་རོ། །དེ་ལྟར་གྱུར་པ་ཡང་འདིར་ཇི་ལྟ་བར་དགེ་སློང་གིས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར་ཁུ་རུ་ཆུང་བའི་གྲུ། །འཕྱོ་ཞིང་གཏིང་དུ་མི་ནུབ་པ། །དེ་བཞིན་སྡིག་ཆུང་སྐྱེས་བུ་ནི། །སྟེང་ནས་གཏིང་དུ་འབྱིན་པ་མིན། །ཇི་ལྟར་ལྗོན་ཤིང་བརྟན་འགྱུར་ལྟར། །ལྷ་ཡི་འཇིག་རྟེན་འདི་ཡང་ཡིན། །དེ་ལྟར་དགེ་སློང་དེ་འཐབ་བྲལ་གྱི་ལྷ་རྣམས་ཀྱི་ལས་དང་འབྲས་བུའི་རྒྱུ་རྐྱེན་གྱིས་བདེ་བ་ཐོབ་པའི་བྱ་བ་ལ་རྣམ་པར་ལྟ་བར་བྱེད་པ་ནི་འཐབ་བྲལ་གྱི་ལྷ་རྣམས་ན་རི་ཆེན་པོ་བཞིར་ཇི་ལྟ་བར་དེས་མཐོང་སྟེ། རི་ཐམས་ཅད་ཀྱང་དཔག་ཚད་སྟོང་ཕྲག་བཅུ་པའོ། །དེ་ལ་རི་རྣམས་ཀྱི་མིང་ནི་འདི་ཡིན་ཏེ། འདི་ལྟ་སྟེ་རབ་ཏུ་གཙང་བ་དང་རབ་ཏུ་དང་བ་དང་རབ་ཏུ་དང་བ་ཆེན་པོ་དང་བར་ཡངས་པ་ཞེས་བྱ་བ་དང་སྟེ་རི་ཆེན་པོ་དེ་རྣམས་སོ། །ས་གཞན་གྱི་རི་ནི་མ་གཏོགས་པའོ། །རི་རྣམས་ཀྱང་རྣམ་པ་དུ་མར་ཁ་དོག་དང་དབྱིབས་དུ་མ་ལས་ཡོན་ཏན་དུ་མའི་བདག་ཉིད་ཆེན་པོ་འཛིན་པའི་རི་སྟོང་ཕྲག་དུ་མ་ལྷའི་མེ་ཏོག་དང་ལྡན་པ་ཉེ་འཁོར་འཐབ་བྲལ་བའི་ལྷས་ཀུན་དུ་གང་བའོ། །དེ་ལས་ཉི་ཤུ་རྩ་བདུན་པོ་རྣམས་ལ་རྣམ་པ་སྣ་ཚོགས་པའི་རིས་གང་བ་སྣ་ཚོགས་པའི་འབབ་ཆུ་དང་། ཆུ་ཀླུང་དང་རྫིང་བུ་དང་ཉེ་བའི་ནགས་དང་ཤིང་བརྒྱ་སྟོང་ཕྲག་དུ་མས་ཁྱབ་པ་{{page:{number:1042,folio:285b,volume:69}}}དབྱིབས་དང་དྲི་དང་ཁ་དོག་དང་རོ་དུ་མར་བྱ་བ་ཕུན་སུམ་ཚོགས་པ་ལྗོན་ཤིང་དང་པད་མའི་མཚེའུ་རྣམ་པ་དུ་མ་གང་གི་ཁྱད་པར་གྱི་སུམ་ཅུ་རྩ་གསུམ་པ་རྣམས་ཀྱི་རི་དང་ཆུ་ཀླུང་དང་། རྫིང་བུ་དང་ནགས་དང་ཉེ་བའི་ནགས་དེ་དག་དེ་བཞིན་དུ་ཆུང་ཟད་ཀྱང་ཁྱད་པར་མེད་པ་ནི་ཇི་ལྟར་མིའི་ཤིང་དང་ཆུ་ཀླུང་དང་རྫིང་བུ་དང་། ནགས་དང་ཉེ་བའི་ནགས་ཀྱི་དགའ་བ་དེ་ལྟར་སུམ་ཅུ་རྩ་གསུམ་པ་རྣམས་ཀྱི་དགའ་བ་ཡང་ཁྱད་པར་མེད་དོ། །འཐབ་བྲལ་བ་རྣམས་དང་གང་ཅུང་ཟད་ཁྱད་པར་གྱི་རྒྱུ་ནི་རྒྱུ་འབྲས་མང་བ་ཉིད་དོ། །དེ་ནི་ལེགས་པར་བྱས་པའི་བསོད་ནམས་དུ་མའི་རྒྱུ་འཐུན་པའི་ལས་དེའི་འབྲས་བུའོ། །གང་ཡང་དགེ་བའི་ལས་ཀྱི་སྤྲུལ་པ་དེ་ནི་བརྗོད་པར་ནུས་པ་མ་ཡིན་ནོ། །ལས་སྣ་ཚོགས་ཀྱི་རྒྱུ་འཐུན་པ་ལས་བྱུང་བ་རྒྱུ་གང་གིས་ངེས་པར་སྟོན་པ་ཡང་དེ་སེམས་ཅན་ཐམས་ཅད་ཀྱིས་བརྗོད་པར་ནུས་པ་ཡང་མ་ཡིན་ཏེ། །རྒྱུའི་མིང་ཡང་མེད་པའི་ལས་རྣམས་ལས་བྱུང་བ་དེ་སེམས་ཅན་ཐམས་ཅད་ཀྱིས་བརྗོད་པར་མི་ནུས་པའི་ཕྱིར་རོ། །གང་གི་ཕྱིར་ལས་རྣམས་ཀྱི་རྒྱུའི་ཚད་ཀྱི་མིང་མེད་པའི་ཕྱིར་རོ། །གང་གིས་སྐལ་བ་མཚུངས་པར་གྱུར་པ་ལྷའི་རྫས་དང་ཡང་དག་པར་རབ་ཏུ་ལྡན་པར་གྱུར་པ་དེ་རྣམས་ཀྱི་བརྒྱ་སྟོང་གི་ཕྱོགས་གཅིག་ཕལ་ཆེར་བདག་གིས་འདིར་བརྗོད་དེ། རྒྱུ་གང་གིས་ཚུལ་ཁྲིམས་མི་སླུ་བ་ཡིན་པའི་གོ་སྐབས་ཀྱི་འབྲས་བུ་དེ་ཅི་ནས་ཀྱང་བསྟན་པར་བྱ་བ་ཡིན་ཏེ། རྒྱུ་གང་གི་ཕྱིར་ན་ཚུལ་ཁྲིམས་སྤྱོད་པ་དེ་དག་རབ་ཏུ་སྤྲོ་བ་སྐྱེད་པ་ཡིན་ལ་གང་ཡང་ཡེ་ཤེས་དང་ལྡན་པ་དེ་དག་བཅུ་འགྱུར་གྱིས་རབ་ཏུ་སྤྲོ་བར་བྱེད་དེ། རྒྱུ་གང་གིས་ཚུལ་ཁྲིམས་དང་ཤེས་རབ་དག་ཁྱད་པར་ཆེན་པོ་ཡོད་པའི་ཕྱིར་ཏེ། ཚུལ་ཁྲིམས་ཀྱིས་ནི་ལྷར་སྐྱེ་ལ་ཤེས་རབ་ཀྱིས་ནི་མྱ་ངན་ལས་འདས་པ་ཐོབ་པ་ཡིན་པས། དེ་ལྟར་ཚུལ་ཁྲིམས་ཀྱི་ཡོན་ཏན་བརྗོད་ན་ཤེས་རབ་ཅན་རྣམས་འདི་སྙམ་དུ་སེམས་ཏེ། ཚུལ་ཁྲིམས་གང་ལ་རྣམ་པ་འདི་ལྟ་བུའི་འབྲས་བུ་འབྱུང་ན་ཤེས་རབ་ཀྱིས་བདག་ཅག་ལ་ཅིར་ཡང་འགྱུར་རོ་ཞེས་སོ། །གཞན་ཡང་རབ་ཏུ་སྤྲོ་བ་བསྐྱེད་པས་ཤེས་རབ་རྩོམ་པའི་རྩོལ་བ་བྱེད་ལ་བྱས་པས་ཀྱང་སྲིད་པ་ལ་ཆགས་པའི་བསྔགས་པར་མི་འགྱུར་རོ། །གཞན་ཡང་རྒྱུ་མཚན་{{page:{number:1043,folio:286a,volume:69}}}གཞན་གྱིས་ཀྱང་སྟེ་ཇི་ལྟར་གང་ལ་རྣམ་པ་འདི་ལྟ་བུར་ཡུན་རིང་དུ་གནས་པ་གནོད་པ་ཉུང་བ་རྣམས་ལ་ཡང་རྣམ་པར་འཇིག་པ་འབྱུང་ན། གང་ཡང་མི་རྣམས་བརྒྱལ་བའི་འདོད་པ་ནི་ཉེས་དམིགས་དང་ལྡན་པ་དང་མནོག་ཆུང་བ་གཡོ་བ་ཉེ་བར་འཚེ་བ་ཐུན་མོང་བ་རྒྱ་ཆེན་པོ་དང་། ཆོམ་རྐུན་དང་ཆུ་དང་རྒྱལ་པོའི་ཆད་པ་ལ་སོགས་པའི་རྒུད་པ་དུ་མ་ཐབས་མ་ཡིན་པའི་གཞིར་གྱུར་པ་ལ་ལྟ་སྨོས་ཀྱང་ཅི་དགོས། དེས་ན་རྒྱུ་འདིས་ཀྱང་མཐོ་རིས་ཀྱི་གཏམ་མངོན་པར་བརྗོད་དོ། །གཞན་ཡང་རྒྱུ་མཚན་འདིས་ཡིན་ཏེ་གང་དག་རྫུ་འཕྲུལ་ཆེན་པོ་དང་ལྡན་པ་རྣམས་འདི་ལྟར་རྒྱུ་གཞན་ནི་ཅི་ཡང་མེད་ཀྱིས་དབང་ཕྱུག་གིས་སྤྲུལ་པའོ་སྙམ་དུ་སེམས་པ་དེ་དག་གིས་སྤྲུལ་པ་འགག་པར་བྱ་བའི་དོན་དུ་འབྲས་བུ་བཤད་དེ། རྒྱུ་མེད་པར་སྐྱེ་བར་འགྱུར་བའི་ལས་རྣམས་ཀྱི་འབྲས་བུ་ནི་ཡོད་པ་མ་ཡིན་ནོ། །གཞན་གྱི་བཀའ་དྲིན་གྱིས་དང་རྒྱུ་འབྲས་དག་འདོད་རྒྱལ་བ་མ་ཡིན་གྱིས་འདྲ་བ་ཡིན་ནོ། །གཞན་གྱི་རྒྱུ་གཞན་དུ་འགྱུར་བ་མ་ཡིན་ནོ། །ལེགས་པར་བྱས་པའི་ལས་རྒྱུར་གྱུར་པས་དམྱལ་བར་སྐྱེ་བར་འགྱུར་བ་ནི་མེད་དོ། །མཛེས་པ་མ་ཡིན་པའི་ལས་རྒྱུར་གྱུར་པས་མཐོ་རིས་སུ་སྐྱེ་བར་འགྱུར་བ་ནི་མེད་དོ། དེས་ན་དེ་ལྟར་རྒྱུ་འབྲས་ཀྱི་གཞིར་གྱུར་པས་ནི་སྦྱིན་པ་དང་ཚུལ་ཁྲིམས་དང་ཤེས་རབ་དང་བསྒོམ་པ་དང་ངེས་པ་ལ་གནས་པའི་ངོ་བོའི་ལས་རྣམས་ཀྱི་མཐོ་རིས་ཀྱི་གཏམ་འདི་ཡིན་ནོ། །གཉིས་དག་གི་གཏམ་བྱ་བར་མི་ནུས་ཏེ་བདེ་བ་དང་སྡུག་བསྔལ་གཉིས་ཀྱིའོ། །དམྱལ་བའི་སྡུག་བསྔལ་དང་ལྷ་རྣམས་ཀྱི་བདེ་བའོ། །དེ་ལས་འདི་ནི་དེའི་ཕྱོགས་གཅིག་གི་ལས་རྣམས་ཀྱི་དཔེ་བརྗོད་པ་ཡིན་ནོ། །གཞན་ཡང་དགེ་སློང་ལས་དང་འབྲས་བུའི་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་པ་ན། །དེས་ཐོས་པ་ལས་བྱུང་བའི་རང་བཞིན་གྱི་ཤེས་རབ་ཀྱིས་འཐབ་བྲལ་བ་རྣམས་ཀྱིས་རབ་ཀྱི་ཤུགས་ཞེས་བྱ་བ་ཇི་ལྟ་བ་བཞིན་དུ་ཡོད་པ་མཐོང་ངོ་། །དེར་ལས་གང་གིས་སེམས་ཅན་སྐྱེ་བ་ཡང་དེས་ཐོས་པ་ལས་བྱུང་བའི་རང་བཞིན་གྱི་ཤེས་རབ་ཀྱིས་མཐོང་བ་ནི་ཇི་ལྟར་སྐྱེས་བུ་དམ་པ་གང་གིས་ཚུལ་ཁྲིམས་{{page:{number:1044,folio:286b,volume:69}}}ལ་སྤྱོད་པ་དང་། ཁ་ན་མ་ཐོ་བ་ཅུང་ཟད་ཙམ་ལ་ཡང་འཇིགས་པར་ལྟ་བ་དང་སེམས་དྲང་བ་དང་དྲང་པོའི་རང་བཞིན་ཅན་དང་གཡོ་མེད་པ་དང་གཞན་གདུང་བར་མི་བྱེད་པ་དང་། ཡང་དག་པའི་ལྟ་བ་ཅན་ཡང་དག་པའི་ལྟ་བ་སྔོན་དུ་བཏང་བས་རྟག་ཏུ་ཡང་རྨོངས་པ་མ་ཡིན་པའི་བློས་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པར་འཇིག་རྟེན་འདི་ལ་ལྟ་བ་སངས་རྒྱས་དང་ཆོས་དང་དགེ་འདུན་རྣམས་རྗེས་སུ་དྲན་པ་ལ་ཞུགས་པ་སྲོག་གཅོད་པ་དང་མ་བྱིན་པར་ལེན་པ་སྲུང་བར་གྱུར་པ་ནི་སྔ་མ་བཞིན་ནོ། །འདོད་པ་ལོག་པར་གཡེམ་པ་ཡང་མི་སྟེན་ཏེ། ཡིད་ལས་བྱས་ནས་བྱུང་བ་ནི་ཇི་ལྟར་གཞན་དང་ལྡན་པས་ཀུན་དུ་ལྡན་ནས་འཁྲིག་པས་རྟག་ཏུ་མངོན་པར་ཞེན་ཅིང་ཀུན་ནས་རབ་ཏུ་འཇུག་པ་འདི་ནི་འདོད་པ་ལ་ལོག་པར་གཡེམ་པར་བརྗོད་དོ། །སྐྱེས་བུ་དམ་པ་དེས་དེ་ལྟར་ཐོས་ནས་གལ་ཏེ་གཞན་དང་ལྡན་པས་ཀུན་ནས་ལྡན་པ་མཐོང་ན་དེ་ལ་མི་སེམས་ཀུན་དུ་མི་རྟོག་ཡིད་ལ་མི་བྱེད་དོ། །ཡང་གང་དག་གིས་སེམས་ཤིང་ཀུན་དུ་རབ་ཏུ་རྟོག་པར་བྱེད་པ་དེ་དག་ཀྱང་རབ་ཏུ་འགོག་པར་བྱེད་ཅིང་དེ་དག་ལ་ཡང་ལས་ཀྱི་འབྲས་བུ་ཉེ་བར་སྟོན་པར་བྱེད་དེ། ཁྱོད་ཀྱང་མ་བྱེད་ཅིག་དེས་དམྱལ་བར་སྐྱེ་བར་འགྱུར་བས་མ་བྱེད་ཅིག་ཅེས། དེ་ལྟར་ལས་དང་འབྲས་བུའི་དེ་ཁོ་ན་ཉིད་སྟོན་པ་པོ་གཞན་གྱིས་མི་འཕྲོགས་པ་གཞན་གྱིས་མི་བཀྲི་བ་དེ་ནི་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་གྱི་འཐབ་བྲལ་གྱི་ལྷ་ལས་འཐབ་བྲལ་གྱི་ས་རབ་ཀྱི་ཤུགས་ཀྱི་ལྷ་རྣམས་ཀྱི་ནང་དུ་སྐྱེ་བ་ཡིན་ནོ། །དེར་སྐྱེས་པ་ནི་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་འདོད་པ་ལ་ལོག་པར་གཡེམ་པའི་འཇིགས་པས་འཇིགས་པ་རྣམས་སོ། །དེ་དེར་སྐྱེས་པ་ན་ལྷ་དང་ལྷ་མོ་བརྒྱ་སྟོང་གིས་ཡོངས་སུ་བསྐོར་ནས་སྐྱེས་པ་ཙམ་ཉིད་ན་དེ་བཞིན་དུ་གླུ་ལེན་པར་བྱེད་དེ། ཇི་ལྟར་ལེགས་པར་གཉིད་ལོག་པར་རྔས་ལེགས་པར་སློང་བར་བྱེད་པ་དེ་བཞིན་དུ་དེ་སྐྱེས་པ་ཙམ་ཉིད་ན་རྫུས་ཏེ་སྐྱེས་པ་དེ་ལྟར་གླུ་དང་རྔ་སྒྲ་ཡན་ལག་བརྒྱད་དང་ལྡན་པ་ཀུན་ནས་བསྒྲགས་པས་དྲན་པ་རྙེད་པར་འགྱུར་བ་ལ་འདི་ལྟ་སྟེ། བརྗོད་པའི་ཚད་དང་ལྡན་པ་དང་སྙན་པར་གྱུར་པ་དང་ལྡན་པ་དང་དགེ་ལེགས་དང་ལྡན་པ་དང་ཟབ་པ་དང་ལྡན་པ་དང་སྐྱེ་དགུ་ཐམས་ཅད་དགའ་བར་བྱེད་{{page:{number:1045,folio:287a,volume:69}}}པ་དང་། དཔག་ཚད་སྟོང་ཕྲག་བརྒྱད་ཅུར་རྣམ་པར་ཉམས་པ་མེད་པར་ཀུན་དུ་སྒྲོགས་པའི་སྒྲ་དང་ཆོས་ཀྱི་ཚིག་དང་ལྡན་པ་དང་ཀུན་ནས་མ་འདྲེས་པ་དང་སྟེ། ཤིན་ཏུ་བར་ཡང་ལེགས་པར་བྱས་པའི་ལས་སྤྱད་པ་པོ་རྣམ་པ་དེ་ལྟ་བུ་ཡན་ལག་བརྒྱད་དང་ལྡན་པའི་གླུས་སད་པར་བྱེད་དོ། །དེའི་རང་གི་ལུས་ལས་བྱུང་བའི་འོད་དཔག་ཚད་ལྔར་ཁྱབ་པའོ། །སྔོན་པོ་སེར་པོ་དམར་པོ་དཀར་པོ་འཇའ་ཚོན་གྱི་ཁ་དོག་ལྟ་བུའོ། །དེ་ལངས་པ་ཙམ་ཉིད་ན་འོད་དེ་འབྱུང་ངོ་། །དེ་ཡང་ཇི་ལྟར་རང་གི་ཆ་བྱད་ཀྱིས་ཉི་མ་དང་ཟླ་བ་ལྟར་མཛེས་ལ། དེ་ལངས་པ་ན་ལྷ་བརྒྱ་སྟོང་གིས་ཡོངས་སུ་བསྐོར་ཏེ་རབ་ཏུ་དགའ་བས་གཟི་བརྗིད་ཀྱི་ནགས་ཞེས་བྱ་བ་དེར་འགྲོའོ། །ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་འཐབ་བྲལ་བ་དེ་ལ་ཡང་མེ་ཏོག་གི་རིགས་མི་རྙིངས་པ་འདི་དག་ཡོད་དེ། འདི་ལྟ་སྟེ་མིག་གི་བདུད་རྩིའི་མེ་ཏོག་དང་དྲིའི་བདུད་རྩི་དང་ཁ་དོག་དང་དྲིར་བཅས་པ་ཐོས་ན་དགའ་བ་འདི་དག་གང་གི་ནུས་པར་འགྱུར་བ་འདི་ནི་ཡུལ་ཕྱོགས་གང་དང་གང་དུ་དེའི་མིང་གཟུང་བར་བྱས་པའི་ཡུལ་དེ་དང་དེར་མེ་ཏོག་གིས་ནམ་མཁའ་ལས་དྲི་འབྱིན་ནོ། །ཟླ་བ་ལས་ལྷག་པའི་ཁ་དོག་ཞེས་བྱ་བའི་མེ་ཏོག་དང་ཐམས་ཅད་དུ་རྒྱུ་བ་ཞེས་བྱ་བའི་མེ་ཏོག་སྟེ་དེ་དག་རྣམས་ནི་ཤིང་གི་འདབ་མ་ལ་མེ་ཏོག་དེ་རྣམས་སྐྱེའོ། །དེ་བོས་པ་ན་མེ་ཏོག་དེ་རྣམས་ཕྱི་བཞིན་ཁོ་ནར་འོང་སྟེ། གང་ལ་ལྷ་དེ་རྣམས་ཀྱི་འདོད་པས་འགྱུར་བ་ཡིན་ནོ། །ཞོན་པའི་བཞོན་པ་རྣམས་ནི་ལྗོན་ཤིང་གི་བཞོན་པ་ལ་ཞོན་ཏེ་མེ་ཏོག་གི་ཁྱིམ་ནང་ན་གནས་ནས་གང་དུ་འདོད་པ་དེར་ལྷ་རྣམས་ནམ་མཁའ་ལ་འགྲོ་བར་བྱེད་དོ། །ཇི་ལྟར་གཞལ་ཡས་ཁང་ནས་ཀུན་དུ་རྒྱུ་བའི་ལྷ་དེ་ལྟར་འཐབ་བྲལ་བའི་ལྷ་རྣམས་མེ་ཏོག་གི་ཁྱིམ་ལ་གནས་ནས་འགྲོ་སྟེ་འཇིག་རྟེན་མ་ལུས་པ་མིག་བཙུམ་ཙམ་ལ་འོད་འབར་བ་དང་བཅས་པར་གྱུར་པར་མཐོང་ངོ་། །འོན་ཀྱང་ངལ་བར་མི་འགྱུར་རོ། །བར་མེད་པར་འབྲེལ་བའི་ཁྱིམ་དགའ་བ་ཞེས་བྱ་བའི་ཤིང་གང་དག་གི་ནང་ཡང་དེ་བཞིན་དུ་དགའ་བ་ཡིན་ཏེ། གང་ལ་ནང་དུ་ལྷ་རྣམས་རྗེས་སུ་ཞུགས་ནས་དགའ་བར་བྱེད་པའི་ནགས་དང་། རྫིང་བུ་དང་ཉེ་བའི་ནགས་དེ་དག་ཐམས་ཅད་ལས་ཆེས་ཁྱད་{{page:{number:1046,folio:287b,volume:69}}}པར་དུ་དགའ་བར་གྱུར་པའི་ལྗོན་ཤིང་གང་དང་གང་དག་ལ་གཟི་བརྗིད་འདི་དག་ཡོད་དེ། གལ་ཏེ་ལྷ་རྣམས་འདོད་པར་གྱུར་ན་འཐབ་བྲལ་གྱི་ས་དེ་ཐམས་ཅད་ཀྱི་དཔལ་རྣམས་ཐམས་ཅད་གནས་དེར་འོང་བར་འགྱུར་རོ། །ཤིང་དེ་དག་གི་གཟི་བརྗིད་ཀྱིས་དེ་ཡང་ལྗོན་ཤིང་ལ་དགའ་སྟེ་ལྷ་དེ་རྣམས་ཡན་ལག་བརྒྱད་པའི་རྔ་སྐད་མཚུངས་པ་མེད་པས་ལྗོན་ཤིང་དེ་དག་རྣམས་ལ་དགའ་བར་བྱེད་པ་ན་ཡང་དྲི་འབྱུང་ཞེས་བྱ་བའི་ཤིང་གང་དག་ལ་མཐུ་འདི་དག་ཡོད་པ་ཡིན་ཏེ། ལྷ་རྣམས་ཀྱིས་མངོན་པར་འདོད་པར་གྱུར་པའི་དྲིའི་རྣམ་པ་དེ་སྲིད་ཁོ་ནའི་དྲི་ཅན་དུ་ཤིང་དེ་འགྱུར་རོ། །མེ་ཏོག་གི་ཁྱིམ་དགའ་བ་ཞེས་བྱ་བའི་ཤིང་གང་ལ་ནང་གི་ཁྱིམ་དང་ལྡན་པར་ལྷ་རྣམས་དང་ནགས་དང་ཉེ་བའི་ནགས་དང་རྫིང་བུར་དགའ་བར་བྱེད་ལ། དེ་ནི་སྔོན་པོ་སེར་པོ་དམར་པོའི་མདོག་དང་། རྣམ་པ་སྣ་ཚོགས་པའི་དྲི་དང་ཁ་དོག་ཕུན་སུམ་ཚོགས་པ་དེ་ལ་གང་གི་ཚེ་ལྷ་དེ་འཇུག་པར་བྱེད་པ་དེའི་ཚེ་ཤིང་དང་མེ་ཏོག་གང་དག་རྣམས་ཁ་དོག་ཐམས་ཅད་པར་འགྱུར་རོ། །ཁ་དོག་དེར་ལྷ་འགྱུར་རོ། །དེའི་ཁ་དོག་ཏུ་ལྷ་འགྱུར་རོ། །དེ་ཐམས་ཅད་མི་འགྱུར་བའི་གོས་ཅན་དུ་མི་འགྱུར་ཏེ། ཤིང་དང་མེ་ཏོག་རྣམས་ཀྱི་མཐུས་སོ། །ནམ་མཁའ་ལ་རྒྱུ་བ་ཞེས་བྱ་བའི་ཤིང་གང་གིས་མིག་བཙུམ་ཙམ་ལ་ནམ་མཁའ་ལ་དཔག་ཚད་བརྒྱ་སྟོང་དུ་འགྲོའོ། །འདོད་པས་འགྲོ་བ་ཉི་མ་དང་མཚུངས་པའི་གཟི་བརྗིད་ཅན་རྣམས་སོ། །དེ་ལྟར་གསར་དུ་སྐྱེས་པའི་ལྷ་དེ་ལྷ་དང་ལྷ་མོ་བརྒྱ་སྟོང་གིས་ཡོངས་སུ་བསྐོར་ནས་རྣམ་པ་དུ་མའི་ཕྲེང་བ་དང་། ཕྱེ་མ་དང་བྱུག་པའི་དཔལ་གྱིས་ཤིན་ཏུ་བརྒྱན་པས་ཤིང་ལ་ཀུན་དུ་འགྲོ་བར་བྱེད་དོ། །དེའི་མདུན་ན་དེའི་ཚེ་ན་ལྷ་མོ་རྣམ་པ་སྣ་ཚོགས་ཀྱི་གོས་རིན་པོ་ཆེ་རྣམ་པ་དུ་མ་འབར་བ་རབ་ཏུ་དགའ་བ་ཆེས་ལྷག་པའི་ལུས་ཅན་རྣམས་མདུན་ན་གར་དང་གཡོ་བ་དང་འགྱིང་བ་དང་གླུའི་སྒྲ་སྣ་ཚོགས་པས་དཔག་ཚད་སྟོང་ཕྲག་དུ་མ་གང་བར་བྱེད་དོ། །དེ་ཡང་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་དང་ལྡན་པས་དེ་དག་རྣམས་ཀྱི་བློ་ན་དེ་ལྟར་རྣམ་པར་སྣང་སྟེ། གང་ཡང་ཅུང་ཟད་ཙམ་གྱིས་འདྲ་བ་དང་སྔར་མཐོང་བ་རྣམས་དཔེར་བྱས་པར་{{page:{number:1047,folio:288a,volume:69}}}ཟད་དོ། །ཇི་ལྟར་ཟླ་བའི་ཕྱི་ན་སྐར་མ་རྣམས་འགྲོ་བ་དེ་ལྟ་བུ་ལས་བརྒྱ་སྟོང་གིས་ལྷ་འདི་མཛེས་ཏེ་རྣམ་པ་སྣ་ཚོགས་པའི་སྒྲ་འབྱིན་པ་དང་། གླུ་དང་། དགོད་པ་དང་། འགྱིང་བ་དང་། གླུ་མཁན་དང་བཅས་པས་གང་ན་ནགས་དེ་ཡོད་པ་དེར་འགྲོའོ། །ནགས་དེའི་ཉེ་འཁོར་ན་བྱ་བརྒྱ་སྟོང་གིས་ཀུན་དུ་གང་བ་འབབ་ཆུ་དང་། རྫིང་བུ་དུ་མས་ཉེ་བར་མཛེས་པར་གྱུར་པ་ཉེ་འཁོར་མཆོག་ཏུ་དགའ་བ། ཉི་མ་བརྒྱ་སྟོང་བས་ལྷག་པར་གསལ་བར་བྱེད་དོ། །གང་ལ་དེ་ལྟར་ཅུང་ཟད་ཙམ་འདྲ་བའི་སྒོ་ནས་དཔེར་བརྗོད་བྱས་ཏེ། ཇི་ལྟར་མི་རྣམས་ན་ནགས་མཆོག་ཏུ་དགའ་བར་གྱུར་པ་དང་། འབབ་ཆུ་དང་། འཇུག་ངོགས་དང་། རྫིང་བུ་འཇུག་ངོགས་མཛེས་པ་གང་ཡིན་པ་དེ་ནི་རྒྱལ་ཆེན་བཞིའི་ནགས་དང་། ཉེ་བའི་ནགས་རྣམས་ཀྱི་ཁྱད་པར་གྱི་བཅུ་དྲུག་གི་ཆར་ཡང་མི་ཕོད་དོ། །ཡང་དེ་བཞིན་དུ་གང་རྒྱལ་ཆེན་རིས་བཞིའི་ནགས་ཀྱིས་ཀྱང་གང་ཡང་སུམ་ཅུ་རྩ་གསུམ་པ་རྣམས་ཀྱི་ནགས་དང་། ཉེ་བའི་ནགས་ཀྱི་དགའ་བར་གྱུར་པ་གང་ཡིན་པ་དེའི་ཁྱད་པར་གྱི་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་གོང་ནས་གོང་གི་ཁྱད་པར་གྱི་རིམ་པས་དགེ་བའི་ལས་དང་མི་དགེ་བའི་ལས་རྣམས་ལས་གོང་ནས་གོང་གི་དགའ་བ་ནི། དགེ་བ་དང་ཡང་དག་པར་རབ་ཏུ་ལྡན་པའི་སེམས་རྩེ་གཅིག་པས་ལས་གཞན་མི་བྱེད་པར་མཐོང་ཞིང་དགེ་ལ་ལེགས་པས་རིགས་པ་གྲོལ་བའི་སྤོབས་པ་དང་ལྡན་པའི་སེམས་ཅན་ཐམས་ཅད་ཀྱི་ཤེས་རབ་ཀྱིས་ཀྱང་ཕྱོགས་གཅིག་ཀྱང་བརྗོད་པར་བྱ་མི་ནུས་སོ། །དེ་ཅིའི་ཕྱིར་ཞེ་ན། མི་རྟོག་པའི་ཡུལ་གྱི་ཡུལ་རྟོགས་པ་མ་ཡིན་པ་འདི་མི་རྣམས་ཐམས་ཅད་དང་། དེ་བཞིན་དུ་དབང་པོ་དང་བཅས་པའི་སུམ་ཅུ་རྩ་གསུམ་པ་རྣམས་ཐམས་ཅད་ཀྱིས་ལོ་སྟོང་ཕྲག་བརྒྱར་ཡང་མཚེ་མའི་ལྷ་རྣམས་ཀྱི་བདེ་བའི་ཕྱོགས་གཅིག་ཙམ་ཡང་བརྗོད་པར་མི་ནུས་སོ། །དེ་ཅིའི་ཕྱིར་ཞེ་ན། འདི་དག་རྣམས་ཐམས་ཅད་ནི་སུམ་ཅུ་རྩ་གསུམ་པ་རྣམས་ཀྱི་ཡུལ་མ་ཡིན་པ་དང་མཐོང་བའི་ཡང་མ་ཡིན་པའི་ཕྱིར་ཏེ། གང་ལ་དཔེར་བརྗོད་དུ་བྱས་པ་ནི་ནམ་ཡང་མཐོང་བ་ཡང་མ་ཡིན་ལ་ཆུང་ཟད་ཀྱང་ཐོས་པ་ཡང་{{page:{number:1048,folio:288b,volume:69}}}མ་ཡིན་གྱི་ཕྱོགས་གཅིག་ཙམ་འདིར་བསྔགས་པ་བརྗོད་པ་ཡིན་ནོ། །དགེ་བའི་ཆོས་ལ་བརྩོན་པའི་དོན་དུ་བསྔགས་པ་བརྗོད་དེ། དགེ་བའི་ཆོས་བྱས་ཤིང་བསགས་པ་མྱོང་བར་འགྱུར་བར་ངེས་པ་བསམ་གྱིས་མི་ཁྱབ་པ་དགའ་བ་དང་བདེ་བ་ཐམས་ཅད་ཀྱི་ཡང་ཕྱོགས་གཅིག་ཙམ་མཐོང་ལ་ཕྱོགས་གཅིག་པུ་ཞིག་བསྔགས་པར་ཟད་དོ། །ཇི་ལྟར་མཁས་ཤིང་ཐམས་ཅད་ལ་བྱང་བའི་རི་མོ་མཁན་ནམ་རི་མོ་མཁན་གྱི་སློབ་མས་ཀྱང་རུང་སྟེ་ཟླ་བ་དང་མཚུངས་པའམ་ཡང་ན་ཉི་མ་བྲིས་ལ། དེས་དེའི་འོད་བྲི་བར་བྱ་མི་ནུས་ལ་ཟེར་མ་མ་ཡིན། ནམ་མཁའ་ལ་འགྲོ་བ་དང་འོང་བའི་སྤྱོད་པ་ཡང་མ་ཡིན། གཟི་བརྗིད་མ་ཡིན་ལ་འཇམ་པ་དང་གདུག་པ་ཡང་མ་ཡིན་གྱི། ཟླ་བའི་རྣམ་པ་ཙམ་འབའ་ཞིག་མངོན་པར་བྲིས་པར་ཟད་དོ། །དེ་བཞིན་དུ་འདིར་ཡང་འཐབ་བྲལ་གྱི་ལྷ་རྣམས་ཀྱི་བསྔགས་པ་ཡང་བརྗོད་པར་མི་ནུས་སོ། །དགའ་བ་ཡང་བརྗོད་པར་མི་ནུས་སོ། །མཐུ་སྟོབས་དང་ནགས་དང་ཉེ་བའི་ནགས་དང་དཔལ་མ་ཡིན་ནོ། །རི་མ་ཡིན་རང་བཞིན་མ་ཡིན་ནོ། །ཡུལ་གྱི་བདེ་བ་རྣམས་ཀྱང་མ་ཡིན། འོད་དང་ཕྲེང་བ་དང་ལྷ་མོ་དང་མཉམ་པར་བགྲོད་པའི་བདེ་བ་ཡང་མ་ཡིན་གྱི་ཅུང་ཟད་མངོན་པར་བརྗོད་པ་ཙམ་ཅིག་འདིར་བྱས་སོ། །འདྲ་བ་ནི་ཅུང་ཟད་ཙམ་ཅིག་ཀྱང་མ་བྱས་སོ། །སླར་ཡང་ལྷ་དེ་སྐྱེད་མོས་ཚལ་དེ་དག་ཉིད་ཀྱི་ལྟད་མོ་རྣམ་པ་དུ་མར་དགའ་བ་འདོད་པ་དུ་མ་དང་ལྡན་པའི་ཕུན་སུམ་ཚོགས་པ་འཇུག་ངོགས་དང་། སྐྱེད་མོས་ཚལ་དུ་མ་དང་ལྡན་པའི་སའི་ཆ་རྣམས་ལ་རྗེས་སུ་ལྟར་འགྲོ་བར་བྱེད་དོ། །འདོད་པའི་ཡོན་ཏན་ལྔ་ལ་རྣམ་པར་ཆགས་པའི་ཡིད་ཅན་གནས་པ་མེད་པའི་ཤུགས་ཀྱིས་གཡོ་བའི་ཀུན་དུ་རྟོག་པའི་ཆུ་རླབས་ཀྱིས་བསྐྱོད་པའི་སྲིད་པའི་ཆུ་བོས་ཁྱེར་བར་གྱུར་པས་ཐམས་ཅད་ལས་མཐོང་ན་དགའ་བར་གྱུར་པ་ནི་ལྷའི་རིས་དེར་རྗེས་སུ་མཐོང་བ་ལ་ནགས་དེ་ནི་འདོད་པའི་ཡོན་ཏན་དུ་མ་ཕུན་སུམ་ཚོགས་པ་སྟེ་ཆུ་ཀླུང་དང་། འབབ་ཆུ་དང་ཤིང་དང་ཤིང་གེལ་བ་དང་འཁྲི་ཤིང་གི་ཁང་བུས་གང་བ་སྒྲ་དུ་མ་འབྱིན་པའི་བྱ་བརྒྱ་སྟོང་གིས་ཀུན་དུ་གང་བ་དེར་ཉེ་བར་འགྲོའོ། །ཉེ་བར་སོང་ནས་ཀྱང་ཉེ་འཁོར་དེ་ན་སྔར་མ་མཐོང་བའི་མཆོག་ཏུ་ཕུན་སུམ་ཚོགས་པ་དེ་དང་ཕྲད་ནས་ཀྱང་དེ་ལྷ་མོའི་ཚོགས་དང་བཅས་པས་ཡོངས་སུ་{{page:{number:1049,folio:289a,volume:69}}}བསྐོར་ནས་ཆུ་ཀླུང་གི་གླེའི་མུ་ཏིག་གི་ཕྱེ་མའི་བྱེ་མ་ལ་གསེར་དང་དངུལ་དང་ཨིན་དྲ་ནཱི་ལའི་མདོག་དང་མཚུངས་པའི་སྒྲོ་ཅན་གྱི་བྱས་གང་བ་ཆུ་ཀླུང་ཆེན་པོའི་ངོས་ན་རྣམ་པ་སྣ་ཚོགས་པའི་སྒྲ་འབྱིན་པའི་ལྗོན་ཤིང་གིས་གང་བ་ཆུ་ཀླུང་གི་འགྲམ་གྱི་གད་པ་དགའ་བ་རབ་ཀྱི་མཆོག་ཏུ་སྐྱིད་པའི་ལྷ་མོའི་ཚོགས་ཀྱིས་ཡོངས་སུ་བསྐོར་ནས་དགའ་ཞིང་རྩེ་བར་བྱེད་ལ། ཞབས་འབྲིང་དུ་མ་ཡང་བྱེད་པས་དུས་ཤིན་ཏུ་རིང་བར་དེ་དེ་ན་དགའ་བར་བྱས་ནས་གང་ན་རིན་པོ་ཆེའི་འགྲམ་ཞེས་བྱ་བའི་ནགས་ཡོད་པ་དེར་སྐྱེ་བོ་ཐམས་ཅད་ཀྱིས་ཡོངས་སུ་བསྐོར་ནས་འགྲོའོ། །དེས་ནགས་དེ་མཐོང་བ་ལས་གཞིའི་ཆ་ནི་རིན་པོ་ཆེ་བདུན་གྱི་རང་བཞིན་འོད་གསལ་བ་གང་ལ་རིན་པོ་ཆེའི་རང་བཞིན་དུ་གྱུར་པ་ཐམས་ཅད་དགའ་བའི་རིའི་རྩེ་མོ་དང་། ཆུ་ཀླུང་གི་འགྲམ་དང་འབབ་ཆུ་དང་རྫིང་བུ་དང་པད་མའི་རྫིང་བུ་དུ་མ་དགའ་བར་གྱུར་པ་ལ་བུང་བ་བརྒྱ་སྟོང་གིས་ཉེ་བར་མཛེས་པར་བྱས་པས་གཞི་ཀུན་གྱི་ཆ་ཤས་ནི་མཆོག་ཏུ་དགའ་བར་གྱུར་པ་དང་རིའི་གསེབ་དག་མཐོང་ངོ་། །དེས་ལེགས་པར་བྱས་པའི་ལས་ཀྱི་འབྲས་བུའི་དབང་པོ་དང་ལྡན་པ་དེ་རིན་པོ་ཆེའི་ཉེ་བའི་གནས་ལ་ལྷ་མོའི་ཚོགས་ཀྱིས་ཡོངས་སུ་བསྐོར་བའི་དབུས་ན་རྩེ་ཞིང་དགའ་ལ་ཀུན་དུ་སྤྱོད་དེ། འཐབ་བྲལ་བ་རྣམས་དང་རྗེས་སུ་འཐུན་པའི་བདེ་བ་དགེ་བའི་རྩ་བས་བསྐྲུན་པ་ལ་ཉེ་བར་ལོངས་སྤྱོད་པར་རྒྱུ། དགེ་བའི་རྩ་བ་དེ་དང་འཐུན་པར་དེའི་འབྲས་བུ་རྣམས་ཀྱང་རྣམ་པ་དུ་མར་དེ་བཞིན་དུ་འགྱུར་རོ། །དེ་ན་ཡང་རྣམ་པ་བརྒྱ་སྟོང་དུ་མའི་རྣམ་པར་རྟོག་པའི་བདེ་བ་ཐམས་ཅད་ལས་འཕགས་པ་ཉམས་སུ་མྱོང་ངོ་། །དེ་ལ་ཡང་འདོད་པའི་ཡོན་ཏན་ལྔ་སྤྱད་ནས་གང་ན་འཇུག་ངོགས་མེད་པ་མ་ཡིན་པ་ཞེས་བྱ་བ་འཐབ་བྲལ་བ་རྣམས་ཀྱི་སའི་ཆ་དེར་འགྲོའོ། །དེ་ན་ཡང་དགའ་བའི་ཡོན་ཏན་དུ་མ་ཕུན་སུམ་ཚོགས་པ་ཉེ་བར་བགྲོད་དོ། །དེ་ལ་ཡང་རྒྱུ་རྣམ་པ་སྣ་ཚོགས་པའི་ལྷའི་གླུ་མཁན་གྱི་གླུ་དང་ཡང་དག་པར་ལྡན་པའི་བདེ་བ་ཉམས་སུ་མྱོང་ངོ་། །གང་ཡང་བརྗོད་པར་མི་ནུས་པ་ནི་སྲེད་པ་དང་ལྡན་པའི་མེས་སྙིང་ཚིག་པ་རྣམས་ཀུན་དུ་རྟོག་པའི་ཤུགས་ཀྱིས་ཀུན་དུ་འཁྲུལ་པའི་བློ་གར་ཡང་གནས་པ་མེད་པས་ཡུལ་ལ་གདུང་བར་སྨིག་རྒྱུ་བའི་སེམས་སྤྲེའུ་ཡིས་ལྷའི་བདེ་བའི་འབྲས་བུ་{{page:{number:1050,folio:289b,volume:69}}}ལ་སྤྱོད་པ་བག་མེད་པས་བུད་མེད་ལྟ་བ་ལ་ཆེད་ཆེར་བྱེད་པ་དང་། རྟག་ཏུ་དགའ་བ་དུ་མའི་ཆུ་གང་དག་གིས་ཀྱང་རྟག་ཏུ་འཁོར་བར་བྱེད་པ་ཡིན་ནོ། །འཐབ་བྲལ་གྱི་ལྷའི་རིས་རྣམས་ཀྱི་ཉེ་འཁོར་དུ་རིན་པོ་ཆེའི་པད་མ་ཕུན་སུམ་ཚོགས་པ་འབྱུང་བ་ནི་ཐུན་མོང་པ་མ་ཡིན་པ་མཆོག་ཏུ་དགའ་བའི་ཡུལ་གྱི་བདེ་བ་རྣམ་པ་དུ་མ་གཞན་གྱི་མཐུ་སྟོབས་ཀྱིས་དབྲོག་ཏུ་མེད་པས་ཀྱང་དབང་པོ་རྣམས་མི་ཚིམ་མོ། །ཅི་ལྟ་ཅི་ལྟར་དགའ་བ་དེ་ལྟ་དེ་ལྟར་ཡོངས་སུ་སྨིན་ལ་དགའ་བར་གྱུར་པའི་པད་མ་གང་དག་ཁོ་ན་བསམས་པ་དེ་ལྟ་དེ་ལྟར་ཉིད་དུ་འབྱུང་སྟེ་ལེགས་པར་བྱས་པ་ལས་བྱས་པའི་ཕྱིར་རོ། །དེ་ནས་མུ་སུ་ལུན་དྷ་འདི་སྙམ་དུ་སེམས་ཏེ་མ་ལ་བདག་ལྷ་འདི་དག་རྣམས་དང་ལྷན་ཅིག་ཏུ་ནམ་མཁའ་ལ་གནས་པར་བྱའོ་སྙམ་མོ། །དེ་ནས་སེམས་བསྐྱེད་པ་ཙམ་ཉིད་ཀྱིས་འཐབ་བྲལ་བའི་ལྷའི་མངའ་བདག་མུ་སུ་ལུན་དྷ་ལྷའི་ཚོགས་ཀྱིས་ཡོངས་སུ་བསྐོར་ནས་ལྷའི་ཚོགས་ཐམས་ཅད་དང་བཅས་པ་ནམ་མཁའི་དཀྱིལ་དུ་འཕགས་སོ། །དེ་ནམ་མཁའ་ལ་དེ་ལྟར་འགྲོ་སྟེ་དེ་དང་ལྷ་དེ་རྣམས་དེ་ལྟར་ཅུང་ཟད་ཀྱང་མི་གཡོ་ཞིང་མི་བརྗོད་ལ་ལུས་ཀྱི་ཆ་འགའ་ཞིག་ཆུང་ཟད་ཀྱང་གཞན་དུ་འགྱུར་བ་ཡང་མེད་པར་རོ། །དེ་ནས་ལྷ་ཐམས་ཅད་ཀྱང་པད་མ་ལ་ཞོན་ནས་ནམ་མཁའ་ལ་འགྲོའོ། །རྔ་སྐད་ཡན་ལག་ལྔ་དང་ལྡན་པས་ཡོངས་སུ་བསྐོར་ནས་གར་དང་ལྡན་པ་དགོད་པ་དང་ལྡན་པ་ཀུན་ཏུ་སྤྱོད་པ་དང་ལྡན་པ་ལྷའི་བདེ་བས་ཡོངས་སུ་རྒྱས་པར་འདོད་པའི་ཡོན་ཏན་ལྔས་ལེགས་པར་གཏད་ཅིང་ཡང་དག་པར་ལྡན་པར་གྱུར་པ་དེ་ལྟར་སྐྱིད་པར་གྱུར་པའི་ལྷ་པད་མའི་འདབ་མ་དག་ལ་ཞོན་ནས་འགྲོ་སྟེ། ཇི་ལྟར་ཡང་དག་པའི་གནས་དེ་ལྟར་མནན་ན་ནེམ་ལ་བཏེག་ན་འཕར་བར་གྱུར་པའི་རིན་པོ་ཆེ་བདུན་གྱི་རང་བཞིན་དུ་གྱུར་པའི་པད་མའི་འདབ་མ་རྣམས་ལ་ཞོན་ནས་གོང་མ་གོང་མའི་འདབ་མ་རྣམས་ལྷུང་བ་དེ་མཛེས་པ་ནི་ཇི་ལྟར་མི་རྣམས་ཀྱི་ཡུལ་ན་ནང་ནུབ་ཀྱི་ཐུན་མཚམས་ཀྱི་དུས་ན་ཐམས་ཅད་ཟངས་བཞིན་དུ་ནམ་མཁའ་ཤིན་ཏུ་རྣམ་པར་སྣང་བ་ལ་པད་མ་དེ་ཡང་དེ་ལྟར་ཤིན་ཏུ་འབར་རོ། །ལྷ་དེ་ཐམས་ཅད་ཕན་ཚུན་དུ་བདེ་བ་དང་ལྡན་པས་གང་ན་ཀུ་བེ་རའི་ཚོགས་ཀྱི་ནགས་ཞེས་བྱ་བའི་ནགས་ན་ཤིན་ཏུ་འཇམ་ཞིང་{{page:{number:1051,folio:290a,volume:69}}}མཐོ་བའི་རིའི་རྩེ་མོ་དེར་དགའ་བར་རྒྱུར་འགྲོ་བར་བྱེད་དོ། །དེ་ནས་རི་དེའི་རྩེ་མོ་ལ་ལྷ་དེ་དག་གིས་སླེབས་ནས་རིན་པོ་ཆེ་བདུན་གྱི་འབབ་ཆུ་དང་ཆུ་ཀླུང་དང་རྫིང་བུ་དུ་མས་ཉེ་བར་མཛེས་པར་གྱུར་པ་པད་མའི་ནགས་ཡོངས་སུ་རྒྱས་པར་མཛེས་པར་གྱུར་པ་ནི་ཉི་མ་བརྒྱའི་འོད་ཟེར་བས་ཆེས་ལྷག་པར་གྱུར་པའི་འོད་ཀྱི་གཟི་བརྗིད་ཅན་དེ་ན། ལྷ་དང་ལྷ་མོའི་ཚོགས་ཀྱིས་གང་བ་རིན་པོ་ཆེའི་རང་བཞིན་དུ་མ་ཉི་མ་དང་མདོག་མཚུངས་པའི་ཤིང་གིས་ཉེ་བར་མཛེས་པར་འཇམ་ཞིང་མཐོ་བའི་རི་དེ་དང་པད་མ་དེར་ལྷ་དེ་དག་རྣམས་ཀྱིས་ཕྱིན་ནས་རི་དེའི་ནགས་ན་གར་བྱེད་ཅིང་ཕན་ཚུན་དུ་ཀུན་དུ་སྤྱོད་དོ། །དེ་ནས་ཡང་འདབ་མ་སྟོང་ཕྲག་བརྒྱ་པའི་པད་མ་ལའོ། །དེ་རྣམས་པད་མ་དེ་དག་རྣམས་ལ་ཀུན་དུ་ཞུགས་ནས་ཕྱིར་ཡང་འཇམ་ཞིང་མཐོ་བའི་རི་དེ་ལ་འཛེག་གོ། །བདེ་བ་ལ་སྤྱད་པའི་དོན་དུ་འཐབ་བྲལ་གྱི་མངའ་བདག་མུ་སུ་ལུན་དྷ་ཡང་ལྷའི་ཚོགས་ཀྱིས་ཡོངས་སུ་བསྐོར་བ་དང་བཅས་ནས་གང་ན་ལྷ་དེ་དག་རྣམས་དགའ་དགུར་ཀུན་ཏུ་སྤྱོད་པ་དེར་འགྲོའོ། །ལྷ་དེ་དག་རྣམས་ཀྱིས་ཀྱང་དེ་མངོན་དུ་ལེགས་པར་མཐོང་ནས་ཡིད་རབ་ཏུ་དགའ་བར་གྱུར་པའི་ཡིད་དང་ལྡན་པས་གར་བྱེད་པར་གྱུར་དགོད་པར་ཡང་བྱེད་ཅིང་ཀུན་དུ་སྤྱོད་པར་ཡང་བྱེད་དོ། །འཐབ་བྲལ་གྱི་བདག་པོ་མུ་སུ་ལུན་དྷ་དེ་ཡང་དེ་ལྟར་རབ་ཀྱི་མཆོག་ཏུ་ཡིད་དགའ་སྟེ། ལྷ་རྣམས་རང་གི་ལས་དབང་པོར་གྱུར་པ་རང་གི་ལས་ཀྱི་འབྲས་བུའི་སྐྱེ་གནས་པ་དེ་ལས་དེ་དག་རྣམས་ཀྱིས་ལྷ་དམན་པ་དང་བར་མ་དང་ཁྱད་དུ་འཕགས་པ་དམན་པ་དང་བར་མར་སྐྱེད་པ་དང་། དམན་པ་དང་བར་མའི་གཟུགས་དམན་པ་དང་བར་མ་དང་ཁྱད་པར་དུ་འཕགས་པའི་བདེ་བའོ། །འཐབ་བྲལ་གྱི་ལྷ་ཐམས་ཅད་པས་དམན་པའི་བདེ་བ་གང་ཡིན་པ་དེ་ཡང་བཅུ་དྲུག་ཆར་བགྲང་བའི་རིམ་པས་ཀྱང་བརྒྱ་བྱིན་ལ་ནམ་ཡང་མི་འགྱུར་ལ། རེ་ཞིག་བརྒྱ་བྱིན་དེ་ཉིད་ཀྱི་བདེ་བ་ཡང་བརྗོད་པར་མི་ནུས་ན། ཅི་ཡང་བརྒྱ་ཕྲག་སུམ་འགྱུར་དུ་ལས་ཀྱི་མཐའ་ལ་སྤྱད་པའི་འཐབ་བྲལ་བ་རྣམས་ཀྱི་རྫོགས་པར་བརྗོད་པར་ནུས་སམ། དེ་ཉིད་ནི་དགེ་བ་ཀུན་དུ་རྒྱས་པའི་ལེགས་པར་བྱས་པའི་ལས་རྣམས་ཀྱི་ཡང་འབྲས་བུ་{{page:{number:1052,folio:290b,volume:69}}}དེ་འབའ་ཞིག་དེ་ལྟར་ཚུལ་ཁྲིམས་དང་ལྡན་པ་རྣམས་རབ་ཏུ་དགའ་བ་བསྐྱེད་པར་བྱ་བའི་དོན་དུ་འཐབ་བྲལ་གྱི་ལྷ་འདི་རྣམས་ཀྱི་ཕུན་སུམ་ཚོགས་པའི་དགའ་བ་རྣམ་པ་དུ་མའི་སྒོ་ནས་བསྔགས་པ་ཡིན་གྱི། སྲིད་པ་འབའ་ཞིག་མངོན་པར་ཞེན་པས་ནི་མ་ཡིན་ནོ། །གཞན་ཡང་འཐབ་བྲལ་གྱི་མངའ་བདག་མུ་སུ་ལུན་དྷ་རྣམ་པ་སྣ་ཚོགས་པ་བརྒྱ་སྟོང་དུ་མའི་རྣམ་པར་རྟོག་པ་ཡོན་ཏན་དུ་མ་དང་ལྡན་པའི་དཔེ་མེད་པའི་བདེ་བ་པད་མ་འདི་རྣམས་དང་འཇམ་ཞིང་མཐོ་བ་རིན་པོ་ཆེ་བདུན་གྱི་རང་བཞིན་གྱི་རི་དེ་ལ་རྙེད་ནས། གཞན་ཡང་འཐབ་བྲལ་གྱི་མངའ་བདག་འདི་ལྟར་རྗེས་སུ་རྣམ་པར་སེམས་པར་བྱེད་དེ། མ་ལ་བདག་གང་ཡང་པད་མ་ཆེན་པོ་འདིའི་ནང་དུ་འཇུག་པར་བྱ་བ་ཡིན་ཏེ་བདེ་བའི་མཆོག་གིས་གནས་པར་བྱ་བའི་དོན་དུ་ལྷའི་ཚོགས་ཐམས་ཅད་ཀྱི་ས་དང་བཙུན་མོའི་འཁོར་རྣམས་དང་བཅས་པ་རྣམས་ཀྱིས་སོ། །དེ་ནས་འཐབ་བྲལ་གྱི་མངའ་བདག་མུ་སུ་ལུན་དྷ་ལྟེ་བ་ལ་གནས་པ་ཙམ་ཁོ་ནས་དེའི་ལེགས་པར་བྱས་པའི་ལས་ཀྱིས་སྙིང་པོ་དེ་ཕྱིར་ཞིང་ཉིད་དུ་ཁ་བྱེའོ། །ལྟེ་བ་དེ་ཡང་གང་དེའི་ལྟེ་བ་དེ་ཐམས་ཅད་ཀྱི་ནང་དུ་འགྱུར་རོ། །དེ་ནས་ལྟེ་བ་དེའི་ཉེ་འཁོར་ཀུན་ལས་གཞན་དུ་གྱུར་པའི་བུག་པ་བྱུང་ལ་རྣམ་པ་དེ་ལྟ་བུའི་འོད་རྣམས་ཀྱང་པད་མ་ཆེན་པོ་དེའི་ལྟེ་བ་ལས་ཀུན་ནས་བྱུང་བའི་ལྷ་དེ་དག་རྣམས་ཀྱིས་རྣམ་པ་ཇི་ལྟ་བུའི་གཞན་དུ་སྔར་མ་མཐོང་བ་དང་མ་ཐོས་པ་དག་སྟེ། ཉེ་འཁོར་དུ་ཡང་དེ་དཔག་ཚད་བརྒྱ་བས་ཆེར་ལྷག་པའི་འོད་ཟེར་འབྱུང་བ་ལ་འོད་ཁ་དོག་དུ་མ་འབར་བ་ལྟ་བུར་སྣང་བའོ། །དེ་ནས་ལྷ་དེ་རྣམས་དང་འཐབ་བྲལ་གྱི་མངའ་བདག་མུ་སུ་ལུན་དྷ་ཡང་གཅིག་ཏུ་ངོ་མཚར་བའི་ཅ་ཅོའི་སྒྲ་ཀུན་ཏུ་འབྱིན་པ་ནི་འོད་འདི་དག་རྣམས་པད་མ་གང་གི་ལྟེ་བ་ལས་བྱུང་བར་གྱུར། དེ་ནས་འཐབ་བྲལ་བ་རྣམས་ཀྱི་མངའ་བདག་གིས་ལྷ་དེ་དག་རྣམས་ལ་འདི་སྐད་དུ་བགྲོས་པར་གྱུར་ཏེ། ལྷ་དག་པད་མ་ཆེན་པོ་འདིའི་འོད་ཟེར་རྣམ་པ་འདི་ལྟ་བུ་ཀུན་ནས་བྱུང་ཞིང་འཕྲོ་བ་ལ་ཇི་ལྟ་བ་བཞིན་དུ་ལྟོས་དང་། དེས་སླར་སྨྲས་པ་ཇི་ལྟ་བ་བཞིན་དུ་བདག་ཅག་གིས་མཐོང་སྟེ། འདི་དག་མཆོག་ཏུ་ངོ་མཚར་ཆེ་བའི་འོད་བྱེད་པའོ། །དེ་ནས་ཡང་འཐབ་བྲལ་{{page:{number:1053,folio:291a,volume:69}}}བ་རྣམས་ཀྱི་མངའ་བདག་གིས་ཡང་འགྲོ་བར་བྱེད་དེ། ཇི་ལྟར་གང་ཡང་ཉུང་ངུ་ན་བདག་ཅག་ཡུལ་ལྗོངས་དང་བཅས་པའི་སྐྱེ་བོའི་ཚོགས་ཐམས་ཅད་ཀྱིས་པད་མ་ཆེན་པོ་འདིའི་ནང་གི་ལྟེ་བ་དུས་རིང་དུ་བལྟ་བར་བྱའོ། །དེ་ནས་ལྷ་དེ་དག་རྣམས་ཐམས་ཅད་ཡིད་འཐུན་པར་གྱུར་པས་དེ་ལ་གསོལ་པ། ཇི་ལྟར་འཐབ་བྲལ་བའི་མངའ་བདག་གིས་གསུངས་པ་དེ་ལྟར་བདག་ཅག་རྣམས་ཀྱིས་བྱ་བ་ཡིན་པས་ན་དེ་ལྟར་བདག་ཅག་རྣམས་ཀྱི་འཁོར་དང་བཅས་པ་པད་མ་ཆེན་པོ་འདིའི་ནང་དུ་ལྷ་དང་ལྷ་མོའི་ཚོགས་ཀྱིས་བསྐོར་བ་འཐུན་པར་བདག་ཅག་འཐབ་བྲལ་གྱི་མངའ་བདག་དང་བཅས་པ་པད་མ་ཆེན་པོ་འདིའི་ནང་གང་ཡིན་པ་དེར་འཇུག་པར་བྱའོ། །དེ་ནས་ལྷ་དེ་དག་རྣམས་དང་མུ་སུ་ལུན་དྷ་དེ་ཡང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་རྣམས་གང་ན་ལྟེ་བ་ཡོད་པ་དེར་ལེགས་པར་སོང་སྟེ། པད་མའི་ནང་ལྟ་བར་བྱེད་པ་ནི་ངོ་མཚར་བའི་དོན་དུའོ། །དེ་ནས་སྙིང་པོ་དེའི་བུག་པ་དེར་ཕྱིན་ནས་བུག་པ་དེ་ཉིད་དུ་ཞུགས་ཏེ། ཇི་ལྟར་བཙོ་མའི་གསེར་མཆོག་གི་མདོག་ཉི་མའི་འོད་དང་ལྷན་ཅིག་ཏུ་ཕན་ཚུན་སྤྲོས་པར་གྱུར་པ་ན་ནམ་མཁའ་ལ་ཉི་མའི་ཟླ་དང་ལྡན་པར་གྱུར་པ་དེ་བཞིན་དུ་པད་མ་ཆེན་པོ་དེའི་གཟི་བརྗིད་ཀྱི་ཁྱད་པར་མཐོང་བས་ལྷ་དེ་དག་རྣམས་ཀྱིས་འོད་ཟེར་དེ་དག་རྣམས་མ་བཟོད་ནས་མིག་ཀུན་ནས་བཙུམས་པར་གྱུར་པ་དང་། མཆོག་ཏུ་དགའ་བའི་ཡིད་ཀྱིས་ནང་དུ་ཞུགས་པར་ཡང་གྱུར་ལ། རྣམ་པ་འདི་ལྟ་བུའི་འོད་མཚུངས་པ་མེད་པ་འདི་ནི་གང་ཡང་བདག་ཅག་རྣམས་ཀྱིས་སྔར་ནམ་ཡང་མཐོང་མ་མྱོང་ངོ་ཞེས་ཅ་ཅོའི་སྒྲ་ཡང་སྒྲོགས་སོ། །དེ་ནས་ཡང་ལྷ་དེ་དག་རྣམས་ཆེས་རིངས་པར་མུ་སུ་ལུན་དྷ་དང་པོར་བྱས་ནས་རྗེས་སུ་འཇུག་པར་བྱེད་ལ། མུ་སུ་ལུན་དྷ་ཡང་མཆོག་ཏུ་རངས་པའི་ཡིད་ཀྱིས་ཡིད་ཚིམ་པ་མེད་པས་ལྷ་དེ་དག་རྣམས་དང་པད་མའི་ནང་དུ་འཇུག་གོ། །དེ་ཞུགས་པ་ན་མཐོང་བ་དེའི་ནང་ན་རིན་པོ་ཆེ་བརྒྱ་སྟོང་དུ་མ་འོད་རྣམ་པ་གསལ་བར་བྱེད་པའི་སྐྱེད་མོས་ཚལ་བརྒྱ་ཕྲག་དུ་མ་དང་ལྡན་པ། འོད་དང་ལྡན་པའི་ཁང་བཟངས་བརྒྱ་སྟོང་དུ་མ་དང་འོད་འབར་བའི་ལྗོན་ཤིང་བརྒྱ་སྟོང་དུ་མ་དང་ལྡན་པ། རིན་པོ་ཆེ་བདུན་གྱི་རང་བཞིན་གྱི་སྐྱེད་ཤིང་གི་ནགས་དང་ཉེ་བའི་ནགས་བརྒྱ་སྟོང་དུ་མས་ཉེ་བར་མཛེས་པར་གྱུར་པ་མདོག་དང་དབྱིབས་དུ་{{page:{number:1054,folio:291b,volume:69}}}མ་དང་ལྡན་པའི་རྣམ་པར་རྟོག་པ་རྒྱ་ཆེ་བ་བརྒྱ་སྟོང་གི་བྱའི་ཚོགས་ཀྱིས་ཀྱང་གང་བ་རྩེད་མོའི་རི་བརྒྱ་ཕྲག་དུ་མ་དང་ལྡན་པ། རྫིང་བུ་བརྒྱ་ཕྲག་དུ་མ་དང་ལྡན་པ། གཞལ་མེད་ཁང་བརྒྱ་ཕྲག་དུ་མ་དང་ལྡན་པ། འབབ་ཆུ་བརྒྱ་ཕྲག་དུ་མ་དང་ལྡན་པ། ཆུ་མིག་དང་རྫིང་བུ་དང་ཆུ་ཀླུང་དང་ཚང་ཚིང་དང་ཁྲད་ཁྲོད་བརྒྱ་ཕྲག་དུ་མ་དང་ལྡན་པ། ཇི་སྐད་དུ་བརྗོད་པའི་དངོས་པོ་ཐམས་ཅད་ཀྱང་རིན་པོ་ཆེ་བདུན་གྱི་རང་བཞིན་ལས་བྱས་པའི་མདོག་དང་དབྱིབས་དང་ཚད་ཀྱི་རྣམ་པ་མངོན་པར་དགའ་བ། ཇི་ལྟར་དེ་ཡང་འཐབ་བྲལ་གྱི་བདག་པོ་མུ་སུ་ལུན་དྷས་ཀྱང་སྔར་མ་མཐོང་ན། འཐབ་བྲལ་གྱི་ལྷ་གཞན་གྱིས་ལྟ་སྨོས་ཀྱང་ཅི་དགོས། དེ་ལས་པད་མ་གང་གི་ནང་གི་མཚེའུ་རྣམས་ནི་རབ་ཏུ་དང་བའི་ལྷ་རྫས་ཀྱི་ཆུ་ཡིན་ལ་དེ་དག་གི་འགྲམ་རྣམས་ལ་ལ་ནི་ཤེལ་གྱི་རང་བཞིན་ནོ། །ལ་ལ་ནི་དངུལ་གྱི་རྡོ་དང་བྱེ་མའོ། །འགའ་ཞིག་ནི་གསེར་བཙོ་མའི་རང་བཞིན་ནོ། །ཡང་ལ་ལ་ནི་ཨིན་དྲ་ནཱི་ལའི་རང་བཞིན་ནོ། །ལ་ལ་ནི་པད་མ་རཱ་གའི་རང་བཞིན་ནོ། །འགའ་ཞིག་ནི་ཆ་རྣམ་པ་སྣ་ཚོགས་ཀྱིས་རྣམ་པར་བཀྲ་བར་བྱས་པ་རྣམས་ཏེ། དེ་བཞིན་དུ་གང་ཡང་པད་མའི་རྫིང་བུ་དེ་རྣམས་རྣམ་པ་སྣ་ཚོགས་པའི་རིན་པོ་ཆེ་སྣ་ཚོགས་པའི་རང་བཞིན་གྱི་པད་མ་རྣམས་ཀྱིས་ཉེ་བར་མཛེས་པར་གྱུར་པ་རྣམས་སོ། །འགའ་ཞིག་ནི་ཁ་དོག་གཅིག་པའི་པད་མས་ཉེ་བར་མཛེས་པར་གྱུར་པའོ། །འགའ་ཞིག་ནི་རྣམ་པ་དུ་མའི་མདོག་གི་འདབ་མའི་པད་མས་ཉེ་བར་མཛེས་པ་ལ་འདི་ལྟ་སྟེ། སྔོན་པོ་དང་སེར་པོ་དང་དམར་པོ་དང་དཀར་པོའི་མདོག་གི་མཚོ་ལས་སྐྱེས་པའི་པད་མས་ཉེ་བར་མཛེས་པར་བྱས་པའོ། །དེ་ལ་གང་འདབ་མ་སྔོན་པོ་དེ་ནི་དྲི་མ་མེད་པའི་ཨིན་དྲ་ནཱི་ལའི་རང་བཞིན་ནོ། །གང་སེར་པོ་དེ་ནི་གསེར་གྱི་རང་བཞིན་ནོ། །གང་དཀར་པོ་དེ་ནི་དངུལ་གྱི་རང་བཞིན་ནོ། །གང་དམར་པོ་དེ་ནི་པད་མ་རཱ་གའི་རང་བཞིན་རྣམས་ཏེ། དེ་ལྟར་པད་མ་ཆེན་པོ་དེའི་ནང་ན་རྣམ་པ་དུ་མའི་པད་མ་ཡོད་དོ། །དེ་ནས་ལྷ་དེ་རྣམས་རབ་ཏུ་དགའ་བའི་ཡིད་ཀྱིས་བུང་བ་བརྒྱ་སྟོང་གིས་ཡོངས་སུ་གང་བའི་པད་མ་དེར་ཉེ་བར་བཟུང་ནས་གཞན་ཡང་གང་ན་དེ་དག་དགའ་བ་ཆེན་པོར་གྱུར་པའི་ནགས་དང་ཉེ་བའི་ནགས་དེ་དང་ལེགས་པར་ལྡན་པ་གང་ཡིན་པའི་དགའ་བ་ཆེན་པོ་དེར་འགྲོའོ། །རྣམ་པ་སྣ་ཚོགས་པའི་རྔ་སྒྲ་{{page:{number:1055,folio:292a,volume:69}}}སྒྲོགས་པའི་གླུ་སྒྲས་རྣར་སྙན་པས་ཡིད་ཚིམ་པ་མེད་པར་རབ་ཏུ་དགའ་བའི་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་ཀུ་ཅོའི་སྒྲས་ཡིད་ཚིམ་པ་མེད་པ་དེ་རྣམས་ཀྱིས་བགྲོད་པའི་ནགས་དེ་ནི་རྣམ་པ་སྣ་ཚོགས་པའི་བྱ་བརྒྱ་སྟོང་གིས་དགའ་བར་གྱུར་པའི་སྒྲ་སྣ་ཚོགས་འབྱིན་པ་རིན་པོ་ཆེ་སྣ་བདུན་གྱིས་ཉེ་བར་མཛེས་པའི་ས་གཞིའི་ཆ་ཀུན་ཀྱང་མནན་ན་ནེམ་ཞིང་བཏེག་ན་འཕར་བ་མཆོག་ཏུ་འཇམ་པ་དེ་དག་རྣམས་ལ་ཡང་རྣམ་པར་རྒྱུ་བར་བྱེད་པ་ན། ཐམས་ཅད་ནས་ཀྱང་ཡིད་ཀུན་དུ་རངས་ཤིང་དགའ་བ་ནི་གོང་མ་གོང་མ་དེ་དག་རྣམས་མཐོང་བ་ན་དགའ་བར་འགྱུར་ཞིང་། ཕན་ཚུན་དུ་གྲོགས་ཀྱི་བྱ་བ་དང་ལྡན་པ་དང་ཕན་ཚུན་དུ་ཀུན་ནས་ཆགས་པའི་ཡིད་དང་ལྡན་པ་དག་གིས་ཀྱང་དགའ་བར་ཡང་འགྱུར་རོ། །ཉེ་བའི་ནགས་དེ་ལ་ཡང་དུས་ཤིན་ཏུ་ཡུན་རིང་དུ་བག་མེད་པར་གནས་པའི་ཕན་ཚུན་མཆོག་ཏུ་ཀུན་དགའ་བའི་བག་མེད་པར་གནས་ནས། གཞན་ཡང་གང་ན་སྐྱེད་མོས་ཚལ་གྱི་ཕྲེང་བ་ཞེས་བྱ་བའི་རིན་པོ་ཆེ་སྣ་ཚོགས་ཀྱི་རང་བཞིན་ཡོད་པ་དེར་འགྲོ་བར་བྱེད་དོ། །རྔ་སྐད་ཡན་ལག་ལྔ་དང་ལྡན་པས་སྣ་ཚོགས་པའི་རོལ་མོ་དང་གླུས་རབ་ཏུ་དགའ་བ་དང་ལྡན་པའི་ཡིད་ཅན་རྣམས་འདོད་པ་དྲུག་ལ་རྣམ་པར་ཆགས་པས་ལྟ་བ་ལ་བརྐམ་པར་གྱུར་པ་རྒྱགས་པ་ལ་དོན་གཅིག་པས་བག་མེད་པར་རྣམ་པར་སྤྱོད་པར་ཡང་བྱེད་པ་དང་རྩེ་བར་གྱུར་ཅིང་། ཀུན་དུ་སྤྱོད་པར་ཡང་གྱུར་པ་རྣམས་ཀྱིས་དེར་ཉེ་བར་ཕྱིན་ནས་ཀྱང་འོད་ཟེར་རྣམས་མཐོང་བར་གྱུར་པ་ནི་ཇི་ལྟར་ཉི་མའི་ཕྲེང་བ་རྣམས་གང་ཡིན་པ་དེ་ལྟར་འོད་རྣམས་ཡིན་པར་རྟོགས་སོ། །དེ་སྲིད་ཀྱི་འོད་ཟེར་འབར་བ་ཉིད་ཡིན་པའི་ཡུལ་ཕྱོགས་ཀྱི་ཉེ་འཁོར་ན་ཡོན་ཏན་གཞན་ཡང་ལྷ་དེ་དག་གིས་མཐོང་བ་རྣམས་ལ་འདི་ལྟ་སྟེ། སེར་པོ་དང་དམར་པོ་དང་དཀར་པོ་རྣམས་དུ་མ་ཉིད་མཐོང་བའི་ཡུལ་ཕྱོགས་དེ་དག་གི་ས་གཞིའི་ཆ་དེ་དག་རྣམས་ཀུན་ནས་དགའ་བ་དེ་རྣམས་ལ་ཡང་དེ་རྣམ་པ་དུ་མར་མངོན་པར་དགའ་བར་བྱས་ནས་གང་ན་རྩེད་མོའི་རི་ཡོད་པ་དེར་ཉེ་བར་འགྲོ་བར་བྱེད་དོ། །སླར་ཡང་ཡུལ་གྱི་བདེ་བ་ངོམས་མི་ཤེས་པས་དེ་དག་རྣམས་ཀྱང་རྩེད་མོའི་རི་རྣམས་རིན་པོ་ཆེ་བདུན་གྱི་ཁམས་ཀྱིས་རྣམ་པར་བརྒྱན་པ་ལ་གནས་དུ་མ་ཡོད་པ་རྣམས་སོ། །དེ་ན་ཡང་ལྗོན་ཤིང་བརྒྱ་ཕྲག་དུ་མ་རྣམ་པར་འགྱུར་བ་དང་ལྡན་{{page:{number:1056,folio:292b,volume:69}}}པ་ལ་བྱའི་ཚང་དགའ་བར་གྱུར་པ་དང་ལྡན་པ་འབབ་ཆུ་དང་ཆུ་ཀླུང་དང་རྫིང་བུ་དང་ནགས་དང་ཉེ་བའི་ནགས་དང་རི་དང་སྨན་ལྗོངས་དང་རི་ལོགས་དང་རི་རྩྭ་དང་ཀླུང་ན་རི་དགས་ཀྱི་ཚོགས་དང་། པད་མའི་མཚེའུས་རྣམ་པར་བརྒྱན་པའི་རྩེད་མོའི་རི་སླེབས་ནས་འཕྱོས་ཏེ་ལྷ་རྫས་ཀྱི་འདོད་པའི་ཡོན་ཏན་ལྔ་དང་བཅས་ཤིང་ལྡན་པར་གྱུར་པ་ཕན་ཚུན་ལྷན་ཅིག་ཏུ་ལྷ་རྫས་ཀྱི་ཆ་བྱད་དུ་མས་རྣམ་པར་གསལ་བ་དང་བཅས་པ། རྒྱན་དང་ཆ་བྱད་ཀྱིས་མཛེས་པའི་ལྷའི་བུ་མོས་ཡོངས་སུ་བསྐོར་བ་དེ་ལ་ཡང་དུས་ཤིན་ཏུ་ཡུན་རིང་པོར་ཡུལ་གྱི་བདེ་བ་ངོམས་མི་ཤེས་པ་རྣམས་ཀྱིས་དགའ་བར་བྱེད་དོ། །གཞན་ཡང་གང་ན་གཞལ་ཡས་ཁང་གི་ཁང་བུའི་ཕྲེང་བ་ཡོད་པ་དེར་ཉེ་བར་འགྲོའོ། །ཁྱད་པར་དུ་ངོམས་མི་ཤེས་པའི་ཡུལ་གྱི་བདེ་བ་ལ་དགའ་བར་གནས་པར་བྱ་བའི་ཕྱིར་ཏེ། ངོམས་མི་ཤེས་པའི་ལྷ་རྫས་ཀྱི་འདོད་པའི་ཡོན་ཏན་ལྔ་ལ་རྣམ་པ་དུ་མ་དང་རྣམ་པར་རྟོག་པ་དུ་མས་ལྷའི་འདོད་པ་ཀུན་དུ་གསལ་བར་བྱེད་པ་སྲེད་པའི་མེས་ལེགས་པར་གསལ་བར་བྱས་པས་རྣམ་པ་དུ་མར་དགའ་བར་བྱེད་ཅིང་། ལྷ་དང་ལྷ་མོ་རྣམས་ཀྱི་ཚོགས་ཀྱིས་རྣམ་པ་དུ་མར་རབ་ཏུ་དགའ་བར་བྱེད་པ་ནི་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་དང་བཅས་པ་དེ་དག་རྣམས་པད་མའི་ནང་ཉི་མ་བརྒྱ་སྟོང་བས་ཆེས་ལྷག་པའི་གཟི་བརྗིད་དང་ལྡན་པ་མཆོག་ཏུ་ཞི་ཞིང་གདུག་པ་དང་བྲལ་བ་དེ་ལ་ཕན་ཚུན་དུ་དགའ་བར་གྱུར་པ། མཆོག་ཏུ་བལྟ་བར་དགའ་བ་མཆོག་ཏུ་དབང་པོ་ལྔ་བདེ་བར་གནས་པར་གྱུར་པ་རྣམས་ནི་མཆོག་ཏུ་དགེ་བ། མཆོག་ཏུ་མཛེས་པ། འཕགས་པའི་སྐྱེ་བོ་རྣམས་ཤིན་ཏུ་དགྱེས་པའི་དགེ་བའི་རྩ་བ་ལེགས་པར་རྣམ་པར་དག་པའི་འབྲས་བུར་གྱུར་པ་རྣམ་པར་རྟོག་པ་དུ་མས་ཡུལ་དུ་མའི་བདེ་བ་རྣམས་ལ་ཉེ་བར་ལོངས་སྤྱོད་དོ། །ཕན་ཚུན་དུ་འདྲུལ་བར་བྱེད་པ་དང་ཕན་ཚུན་དུ་སྨྲ་བར་བྱེད་པ་ལ་ཞུགས་པའི་ཡིད་ཅན་རྣམས་ཕན་ཚུན་དུ་གུས་པར་བྱེད་པ་ལེགས་པར་སྐྱེས་པས་ངོམས་པ་མེད་པའི་སེམས་ཀྱིས་དེ་རྣམས་དེ་ལྟར་པད་མ་འདིའི་ནང་ན་དུས་ཡུན་རིང་པོར་དགའ་བར་བྱེད་དོ། །དེ་ནས་དུས་ནམ་ཞིག་ན་ཡུལ་གྱི་བདེ་བས་མ་ངོམས་པར་ཡང་ཅི་དགའ་བར་གྱུར་ནས་ཕྱིར་བྱུང་ནས། སྙིང་པོའི་སྒོ་དེ་ཉིད་ནས་ཇི་ལྟ་{{page:{number:1057,folio:293a,volume:69}}}བའི་ནང་དུ་རྗེས་སུ་ཞུགས་ཏེ། དེ་བཞིན་དུ་ཕྱིར་བྱུང་ནས་དེ་མངོན་པར་མཐོང་ནས་དུས་ཡུན་རིང་པོར་ཕྱིར་མི་འབྱུང་ངོ་། །ཡང་དེ་ཁོ་ན་ཉིད་མཐོང་བ་ཞེས་བྱ་བའི་བྱ་འཇམ་ཞིང་མཐོ་བའི་རི་དེའི་སྟེང་ན་གནས་པ་དེས་དེ་མཐོང་ནས་ཚིགས་སུ་བཅད་པ་སྨྲས་པ་ནི་ཇི་ལྟར། གཟུགས་རྣམས་སྐད་ཅིག་འདི་དག་གི། ན་ཚོད་དེ་བཞིན་སྐད་ཅིག་ཡིན། །དེ་བཞིན་བདེ་བ་ཟད་ཀྱང་ནི། །བློ་གྲོས་མེད་པས་གོ་བ་མིན། །དགེ་བའི་མཚན་ཉིད་དུ་མ་དེའི། །སྐྱེ་བ་འདི་དག་ཐམས་ཅད་དེ། །གང་ཚེ་དུས་ཀྱི་འཁོར་ལོ་ཡིས། །རིམ་པར་གཤགས་ནས་རྣམ་པར་འཇིག །བརྒྱ་ཕྲག་དུ་མའི་མཚན་ཉིད་ཀྱི། །ཇི་ལྟར་སྔོན་གྱི་དེ་ཉིད་དང་། །དེ་ལྟར་སྐྱེ་བ་འདི་དག་ཀྱང་། །འཆི་བདག་རྒྱལ་པོས་ཕམ་པར་བྱེད། །རྟག་ཏུ་བདེ་བས་གནས་པ་ཡི། །བག་མེད་ཡིད་ཅན་དེ་དག་རྣམས། །འཆི་བདག་བདུད་ཀྱི་ཞགས་པ་འདིས། །རྩོམ་པས་བདེ་བ་འཇོམས་བྱེད་ཡིན། །བདེ་བ་སྣང་བ་སྟོབས་དང་ཤུགས། །འཐུན་པ་རྣམ་པར་འབྲལ་བྱེད་པོ། །འཆི་བདག་རྒྱལ་པོ་སྟོབས་ལྡན་པ། །འདི་ནི་ཉེ་བར་འདྲེན་པ་ཡིན། །གང་ཞིག་ཉེ་བར་འོང་བ་པོ། །དེ་དག་བག་མེད་ཅེས་བྱ་རྣམས། །གསོན་པ་བདེ་བ་དང་བཅས་པ། །རིངས་པར་འཇོམས་པར་བྱེད་པ་ཡིན། །བག་མེད་པས་ནི་ཕྲོགས་པའི་ལྷ། །དུས་རིང་དུ་ནི་འདི་ཉམས་པ། །བདེ་བ་དུ་མས་བསླུས་པ་ཡི། །ཡོངས་སུ་རྟོགས་པ་མ་ཡིན་ནོ། །གལ་ཏེ་ཉི་མའི་འོད་ཟེར་ལས། །དབང་པོ་བརྐམ་པར་འགྱུར་བའི་སེམས། །གཤིན་རྗེའི་འཇིག་རྟེན་འོངས་གྱུར་པ། །དེ་ཚེ་དེ་འབྲས་ཤེས་པར་འགྱུར། །ལུས་དང་སྟོབས་དག་རྙིང་བ་དང་། །དེ་བཞིན་བདེ་བའང་སྐད་ཅིག་པ། །དེ་ལྟ་ན་ཡང་ཆགས་ཡིད་ཅན། །ལེགས་པར་རྟོགས་མིན་མིག་མེད་པས། །རྟག་ཏུ་བདེ་བས་གནས་པ་ཡི། །དགའ་བ་ལས་ཀྱང་དགའ་བར་འགྲོ། །གང་ཚེ་འདི་དག་གར་འགྲོ་ཡང་། །འཆི་བདག་རྒྱལ་པོས་འཇོམས་པར་བྱེད། །རྒས་པས་འཐུང་བའི་རྒྱལ་པོ་ཡིས། །རྨོངས་པ་གང་ཡང་ལུས་པ་མེད། །ཕྱིས་དེ་འཆི་བའི་དུས་ན་ནི། །རང་སེམས་མེ་ཡིས་གདུང་བར་{{page:{number:1058,folio:293b,volume:69}}}བྱེད། །ཡུལ་རྣམས་ཀྱིས་ནི་དབང་པོ་རྣམས། །ཚིམ་པ་སྐྱེ་བར་འགྱུར་མ་ཡིན། །གལ་ཏེ་ཡེ་ཤེས་གསལ་བྱེད་ཀྱིས། །གང་ཕན་པ་ནི་མི་འཕེན་ན། །རྣམ་རྟོག་བརྒྱ་ཡི་དྲི་མ་ཡིས། །ཡུལ་རྣམས་ཀྱང་ནི་བསྟེན་པ་ན། །རླུང་གིས་བསྐྱོད་པའི་མེ་བཞིན་དུ། །ཀུན་དུ་གཡོ་བས་རབ་ཏུ་འཇུག །བརྩོན་པའི་ཤུགས་ཀྱིས་དེ་རྟོགས་ནས། །རྟག་ཏུ་མེ་འབར་འདོད་པ་ཡི། །ཡུལ་སྡོམ་ཤེས་རབ་ལྡན་པ་ཡི། །དེ་ཉིད་དཔྱོད་པ་པོ་ཡིས་རྟོགས། །གང་དག་རྟག་ཏུ་འཁྲུལ་པའི་ཡིད། །རྟག་ཏུ་ཡུལ་ལ་མཆོག་འཛིན་ཏེ། །བློ་བྲལ་དགའ་བ་དེ་ཐམས་ཅད། །ཐམས་ཅད་གཏི་མུག་བྱེད་པ་ཡིན། །ལོག་པའི་བློ་ཡིས་བསྟེན་འགྱུར་བས། །ཡུལ་གྱི་མེ་ནི་འཕེལ་འགྱུར་ཏེ། །ཇི་ལྟར་བུད་ཤིང་དང་ལྡན་པའི། །མེ་ནི་རླུང་གིས་བུས་པ་ལྟར། །མི་གཡོ་འདོད་ཆགས་དབང་འགྲོ་བ། །རྟག་ཏུ་འདོད་དབང་རྗེས་འགྲོ་བའི། །ལྷ་དེ་འདོད་ཆགས་ཀྱིས་བསླུས་ནས། །ལྷ་ཡི་འཇིག་རྟེན་དག་ནས་ལྷུང་། །དམ་པའི་ཡིད་ལ་ལེགས་ཡོན་ལྡན། །བདེ་གང་དང་པོར་བྱུང་བ་འདི། །རྣམ་པར་ཞིག་ནས་དེ་གར་སོང་། །གསོན་པ་སྐད་ཅིག་གཡོ་བ་སྟེ། །ཇི་ལྟར་དེ་ནི་རྣམ་འཇིག་པ། །སྲོག་ནི་གཡོ་བ་སྐད་ཅིག་པ། །གལ་ཏེ་དེ་འཇིག་གང་གི་ཕྱིར། །དེ་བཞིན་དུ་ནི་སྲོག་འདི་ལ། །དུས་ནི་རིང་པོ་མིན་པར་ཡང་། །འབྱུང་བར་འགྱུར་ཏེ་ཐེ་ཙོམ་མེད། །ཡུལ་འདི་དག་གིས་མང་དུ་དགའ། །ཡིད་ནི་དེ་ལ་རྟག་ཏུ་སོང་། །དེ་དང་བྲལ་བར་གྱུར་པ་ཡིས། །སྡུག་བསྔལ་ཡང་ནི་རིག་པ་མིན། །ལྷ་ཡི་འདོད་ཡོན་ལྡན་པ་ཡི། །གང་དེ་བདེ་བ་འདི་དག་རྣམས། །བྲལ་བར་འགྱུར་བའི་སྡུག་བསྔལ་གྱི། །བཅུ་དྲུག་ཆར་ཡང་མི་ཕོད་དོ། །དྲི་མ་གཉིས་གསུམ་བཅོམ་པའི་ཕྱིར། །ཇི་ལྟ་ཉིད་དུ་སྐྱེ་བ་མིན། །སྲིད་ལྡན་དེ་ལྟར་ཚིམ་པ་མེད། །འདོད་པ་དག་ལས་རྒྱལ་བ་མིན། །མ་དཔྱད་པ་ཡི་སེམས་ཀྱིས་ནི། །རྟག་ཏུ་འདོད་པ་རྗེས་སྟེན་པ། །དུས་རིང་རྗེས་སུ་འབྲེལ་པ་ཡི། །སྡུག་བསྔལ་ཉིད་ནི་ཞི་བ་མིན། །རྨོངས་པ་མྱུར་དུ་ཆགས་པར་བྱེད། །སྡུག་བསྔལ་ཉིད་ནི་ཤེས་པ་མིན། །ཕྱི་ནས་སྡུག་ཕོངས་གྱུར་པ་{{page:{number:1059,folio:294a,volume:69}}}ན། །གང་འབྲས་བུ་ཡིན་ཤེས་པར་འགྱུར། །འདོད་པ་ཡུད་ཙམ་བཟང་བ་སྟེ། །འདི་ནི་མཆོག་ཏུ་མི་བཟད་པའོ། །འདི་དག་ཕོ་ཉ་འོང་བ་སྟེ། །འོང་བས་ཕན་པ་མིན་པ་བྱེད། །གང་དེ་ལོང་བ་ཡིད་ཆེས་པ། །ཤེས་པའི་མིག་མེད་པས་བྱས་སོ། །འོབས་དང་གཡང་དང་འདྲ་བ་ཡི། །མི་དེ་དམྱལ་བར་འགྲོ་བ་ཡིན། །རྟག་ཏུ་མི་ལ་ཕན་བྱེད་པའི། །བག་ཡོད་པ་ནི་གྲོགས་ཀྱི་མཆོག །བག་མེད་པ་ནི་དགྲ་ཡི་མཆོག །དེ་ཕྱིར་གྲོགས་ཉིད་མཆོག་ཡིན་ནོ། །ཐམས་ཅད་དུ་ནི་རྗེས་འགྲོ་འདི། །དེ་ནི་མི་བཟད་དག་གི་མཆོག །ངན་འགྲོ་རྣམས་ཀྱི་ལམ་གྱི་མཆོག །འདི་ནི་བག་མེད་ཅེས་བྱར་བརྗོད། །བག་མེད་པས་ནི་བག་མེད་པའི། །ཡུལ་གང་ལ་ནི་ཆགས་བྱེད་པ། །རྨོངས་པའི་ཡིད་ཅན་མི་དེ་ནི། །རྟག་ཏུ་སྡུག་བསྔལ་སྐལ་ལྡན་ཡིན། །གང་དག་འཇིགས་སྡུག་ཡོད་མིན་ཞིང་། །ཤེས་པས་ཀུན་ལྟའང་མེད་པར་ནི། །བདེ་བ་དོན་དུ་གཉེར་བའི་ལྷ། །དེ་ནི་ཕྱུགས་དང་མཚུངས་པར་མཐོང་། །ཟས་དང་འཁྲིག་པ་ལ་དགའ་བ། །ཕྱུགས་རྣམས་ཀྱི་ནི་སྙིང་དུ་འོང་། །དགའ་བ་དེ་ཡིས་ལྷ་རྣམས་གང་། །འགྲོ་བ་དེ་ནི་ཕྱུགས་དང་མཚུངས། །སེམས་ཀྱི་ཁྱད་པར་གྱུར་པ་ཡིས། །ལས་ཀྱི་ཁྱད་པར་དེ་བཞིན་ནོ། །ལས་ཡོན་ཉམས་པ་དག་གིས་ནི། །ཁྱད་པར་དམིགས་པ་མ་ཡིན་ནོ། །རོལ་པས་རྣམ་པར་རྩེ་བ་ཡིས། །འཆི་བདག་ཁ་ན་གནས་པ་ཡིན། །འཆི་བདག་དུས་སུ་ལེགས་ཕྱིན་པས། །གདུལ་དཀས་འབྲས་བུ་ཤེས་པར་འགྱུར། །ཇི་སྲིད་འཆི་བ་མ་བྱུང་ཞིང་། །ཇི་སྲིད་བློ་ནི་མ་འཁྲུགས་པ། །བློ་ལྡན་ཡིད་རབ་བརྩོན་པས་ནི། །དེ་སྲིད་ཆོས་ལ་དགའ་བར་གྱིས། །གསོན་པ་ཐམས་ཅད་འཇིག་བྱེད་དང་། །བདེ་བ་ཐམས་ཅད་ཟད་བྱེད་ཅིང་། །སྡུག་པ་ཀུན་དང་འབྲལ་བྱེད་པའི། །འཆི་བདག་འདི་ནི་འོང་བ་ཡང་། །དེ་ཚེ་སྒྲ་ཆེན་པོས་ནས་ནི། །འཆི་བདག་མཆོག་ཏུ་མི་བཟད་ལ། །ཆོས་སྤངས་པ་ཡི་སྐྱབས་གཞན་མེད། །དེ་ཕྱིར་ཆོས་ལ་དགའ་བར་གྱིས། །བག་མེད་སྙིང་གི་ལུས་ཅན་རྣམས། །དེ་དག་འཆི་བདག་རྣམས་ཀྱིས་ཁྱེར། །བག་མེད་པས་ནི་བཅོམ་གྱུར་{{page:{number:1060,folio:294b,volume:69}}}པ། །སྔ་ཕྱིར་འཆི་བདག་གིས་རབ་འཇོམས། །ཆོས་ཀྱིས་འཚོ་དང་བདེ་བ་རྣམས། །དེ་ཉིད་ཡང་དག་རབ་བརྗོད་པ། །མཐོ་རིས་ལམ་ནི་རབ་སྟོན་པའི། །བག་ཡོད་པ་ཞེས་བརྗོད་པ་ཡིན། །དེ་དག་དོན་དང་དོན་མིན་དང་། །བཅིངས་དང་ཐར་པའང་དེ་བཞིན་དུ། །བག་ཡོད་བག་མེད་ཅེས་བྱ་དང་། །ཡོན་ཏན་སྐྱོན་ཞེས་ཀྱང་མཚུངས་སོ། །རྣམ་པར་རྨོངས་པའི་ཡིད་ཀྱི་ལྷས། །དེ་ལྟར་རྣམ་པར་མི་ཤེས་སོ། །དགྲ་དང་ལྷན་ཅིག་དགའ་བ་དང་། །ཤེས་རབ་ཉམས་པར་བྱེད་པ་ཡང་། །དེ་ཁོ་ན་ཉིད་མཐོང་བ་ཞེས་བྱ་བའི་བྱས་ལྷ་དེ་རྣམས་མངོན་པར་ཀུན་དུ་མཐོང་ནས། དེ་ལྟར་ཡང་དག་པ་རྣམ་པ་དུ་མའི་སྒོ་ནས་རྗེས་སུ་སྟོན་ཡང་ལེགས་པར་རྟོགས་པ་ཡང་མ་ཡིན་ཏེ། བག་མེད་པས་ཀུན་ནས་ཕྲོགས་པའི་སེམས་ཡུལ་ལ་ཆེད་ཆེར་བྱེད་པས་འདོད་པའི་ཡོན་ཏན་ལྔས་ཉེ་བར་ཕྲོགས་པའི་ཡིད་ཅན་རྣམས་ཀྱིས་ནི་དེ་ཁོ་ན་ཡང་དག་པར་མི་ཤེས་ལ། གང་དག་ཅི་ནས་ཀྱང་སྐྱེ་བོ་ཐམས་ཅད་ཀྱིས་མྱོང་བར་འགྱུར་བའི་འཆི་འཕོ་དང་སྐྱེ་བའི་འཇིགས་པ་དེ་ནི་ངེས་པ་ཁོ་ནར་རབ་ཏུ་འཇོམས་པ་ཅན་གྱི་འདུས་བྱས་ཐམས་ཅད་ལ་འབྱུང་བར་འགྱུར་རོ། །གཞན་ཡང་ལྷ་དེ་དག་རྣམས་ཉིད་དེའི་ཚེ་དེ་ཁོ་ན་ལྟར་པད་མ་དེ་ལ་གནས་ནས་འཇམ་ཞིང་མཐོ་བའི་རིའི་མཆོག་དེ་ཉིད་དང་། དེ་བཞིན་དུ་སྙིང་པོའི་འདབ་མ་དེ་ལ་མི་གཡོ་བར་ལེགས་པར་གནས་ཏེ་གང་ན་ནང་ཡངས་པ་ཞེས་བྱ་བའི་མཚོ་ཡོད་པ་དེར་ཉེ་བར་འགྲོ་སྟེ། རྣམ་པ་སྣ་ཚོགས་པའི་གླུ་དང་རྔ་སྒྲ་དང་ལྡན་པ་དང་རོལ་ཆ་འཛིན་པའི་མཁན་པོ་དང་གར་དང་དགོད་པ་དང་འགྱིང་བ་དང་གླུ་ཉེ་བར་ལེན་པ་དང་བཅས་པས་དེ་རྣམས་ནང་ཡངས་པ་ཞེས་བྱ་བའི་མཚོ་དེར་ཉེ་བར་འགྲོའོ། །མཚོ་དེའི་ཉེ་འཁོར་ན་ཡང་ཁང་བཟངས་ལྔ་བརྒྱས་ཉེ་བར་བསྐོར་བ་རིན་པོ་ཆེ་སྣ་བདུན་གྱི་ལན་ཀན་མང་པོ་ཆེས་རྣམ་པར་བཀྲ་བའི་ཡོན་ཏན་གྱིས་ཆེས་གསལ་བར་བྱེད་པ་ཉེ་འཁོར་ཡང་ཤིན་ཏུ་དགའ་བས་ལྷ་རྣམས་རྩེ་བའི་ས་དང་མངོན་པར་ལྡན་པར་གྱུར་པ། ཁང་བཟངས་རྣམ་པ་དུ་མ་ལ་ཁ་ཅིག་ནི་སྐར་ཁུང་དང་བཅས་པ་སྟེགས་བུ་དང་བཅས་པ་སྟེང་ཡོངས་སུ་རྒྱས་པ། མཆོག་ཏུ་རབ་ཏུ་དགའ་བའི་{{page:{number:1061,folio:295a,volume:69}}}ཟས་དང་སྐོམ་དང་སྟན་རྣམ་པ་དུ་མ་དང་བཅས་པ་རྣམས་ཕན་ཚུན་དུ་ཀུན་ནས་ཆགས་པའི་ཡིད་ཀྱིས་རྟག་པར་ཡང་ཟས་ལ་ཆེད་ཆེར་བྱེད་པའི་དགའ་བས་གནས་པ་དང་། ལྷ་དང་ལྷ་མོའི་ཚོགས་རྣམས་རྟག་ཏུ་རྔ་སྐད་ཡན་ལག་ལྔ་དང་ལྡན་པས་མང་དུ་དགའ་བ་དེ་དག་རྣམས་དེ་ལྟར་དགའ་ཞིང་བདེ་བས་གནས་པ་རྣམས་ཆགས་པའི་ཡིད་དང་ལྡན་པས་ལྷན་ཅིག་ཁོ་ནར་པད་མའི་སྙིང་པོའི་ནང་དུ་ལེགས་པར་རབ་ཏུ་གནས་ཤིང་ནམ་མཁའ་ལ་ཀུན་དུ་གནས་ཏེ། འཐབ་བྲལ་གྱི་མངའ་བདག་མུ་སུ་ལུན་དྷ་ལྷའི་ཚོགས་ཐམས་ཅད་ཀྱིས་ཡོངས་སུ་བསྐོར་ཏེ། གང་ན་ནང་ཡངས་པ་ཞེས་བྱ་བའི་མཚོ་ཡོད་པ་དེར་ཉེ་བར་འགྲོའོ། །དེར་ཉེ་བར་ཕྱིན་པ་དང་དེ་ལ་མང་དུ་དགའ་བར་བྱེད་པ་དང་། ཀུན་དུ་སྤྱོད་པར་བྱེད་པའི་ལྷ་གང་ཡིན་པ་དེ་དག་རྣམས་མངོན་པར་མཐོང་ཞིང་རྣམ་པ་སྣ་ཚོགས་པའི་རྔ་དང་རོལ་མོའི་སྒྲ་དང་ལྡན་པ་དེ་རྣམས་ཀྱིས་ཀྱང་མུ་སུ་ལུན་དྷ་དེ་མཐོང་ནས་ཤིན་ཏུ་ཡང་བཅུ་འགྱུར་གྱིས་རབ་ཏུ་དགའ་བར་གྱུར་པའི་ཡིད་ཅན་དེ་དག་རྣམས་ཁང་བཟངས་ཐམས་ཅད་ནས་དང་། ཁང་བུའི་ཕྲེང་བ་ཐམས་ཅད་ནས་དང་པད་མའི་རྫིང་བུ་ཐམས་ཅད་ནས་དང་། གནས་གཞན་ཐམས་ཅད་ནས་ཀྱང་ལྷ་དེ་དག་རྣམས་ལྷན་ཅིག་ཁོ་ནར་ལངས་ནས་སྙན་ཞིང་སྒྲ་དང་རྣམ་པར་འགྱུར་བ་དང་ལྡན་པའི་ཡིད་ཆེས་རབ་ཏུ་དགའ་བས། གང་ན་འཐབ་བྲལ་གྱི་མངའ་བདག་མུ་སུ་ལུན་དྷ་ནམ་མཁའ་ལ་རྒྱུ་བས་གནས་པ་དེར་ཐམས་ཅད་འཁོད་པར་གྱུར་ལ། ཐབས་ཅིག་ཏུ་ལེགས་པར་སྐྱེས་པའི་གུས་པ་དང་དགའ་བ་དང་ལྡན་པས་དེ་དེ་ན་དེ་ལྟར་ནམ་མཁའ་ལ་ལེགས་པར་གནས་པ་མངོན་པར་མཐོང་ནས་ཐལ་མོ་སྤྱི་བོར་སྦྱར་ནས་ལུས་ཀུན་གྱིས་ཕྱག་འཚལ་ཏེ། ལྷ་དེ་དག་རྣམས་ཐམས་ཅད་ཀྱིས་ཀྱང་མུ་སུ་ལུན་དྷ་དེ་མདུན་དུ་བྱས་ནས་གར་དང་ལྡན་པས་གང་ན་མཚོ་ནང་ཡངས་པ་ཞེས་བྱ་བ་ཡོན་ཏན་ཐམས་ཅད་ཕུན་སུམ་ཚོགས་པ་གཞལ་ཡས་ཁང་གི་ཕྲེང་བ་དུ་མ་རྣམ་པ་སྣ་ཚོགས་པས་རྣམ་པར་བརྒྱན་པ། ཆགས་པར་གྱུར་པའི་སྒྲའི་ཁྱད་པར་སྣ་ཚོགས་སྒྲོགས་པ། ལྗོན་ཤིང་བརྒྱ་སྟོང་དུ་མ་དང་ལྡན་པ་ཉི་མ་བརྒྱ་སྟོང་བས་ཆེས་ལྷག་པའི་འོད་འབར་བའི་ལྷའི་ཚོགས་ཀྱིས་{{page:{number:1062,folio:295b,volume:69}}}ཡོངས་སུ་བསྐོར་ཞིང་རྟག་ཏུ་སྤྲོ་བའི་འཐབ་བྲལ་བའི་ལྷ་རྣམས་ཀྱིས་ས་དེ་དག་ཏུ་སླེབ་ནས། འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་དེ་ས་གཞི་ལ་ལེགས་པར་བཞུགས་པ་ལ་རབ་ཏུ་དགའ་བ་མཆོག་དང་ལྡན་པའི་ལྷ་རྣམས་ཀྱིས་བསྟོད་པར་འགྱུར་ཞིང་། དེས་ལྷ་དེ་རྣམས་ཀྱང་ཚིག་རྣམ་པ་དུ་མས་མགུ་བར་བྱས་ནས་གང་ན་མཚོའི་འཇུག་ངོགས་ཡོད་པ་དེར་དེ་དག་རྣམས་ལེགས་པར་འགྲོའོ། །དེ་དག་རྣམས་དེར་ཉེ་བར་སོང་ནས་དེ་དག་ཀྱང་མཐོང་ན་ཡིད་འཕྲོག་པ་ཞེས་བྱ་བའི་ཁང་བཟངས་ཡོད་པ་དེར་འཇུག་གོ། །དེར་ཞུགས་པ་ན་ཡང་རིན་པོ་ཆེ་སྣ་བདུན་གྱི་འོད་ཀྱི་ཕྲེང་བ་དང་ལྡན་པའི་ཆ་ཤས་རྣམ་པ་སྣ་ཚོགས་པར་རྣམ་པར་བཀྲ་བས་ཡོན་ཏན་དུ་མའི་དཔལ་སྟོང་ཕྲག་དང་ལྡན་ཞིང་ལྷ་དང་ལྷ་མོའི་ཚོགས་ཐམས་ཅད་ཀྱིས་མཚུངས་པར་མཆོད་པར་བྱེད་དེ། འཐབ་བྲལ་བ་རྣམས་ཀྱི་མངའ་བདག་དེ་དེར་ལེགས་པར་ཞུགས་པའི་ཚེ་ནི་ལྷ་རྫས་མཆོག་གི་དཔལ་མཆོག་དང་ལྡན་པའི་རིན་པོ་ཆེ་སྣ་བདུན་གྱིས་རྣམ་པར་བཀྲ་བར་བྱས་པའི་སེང་གེའི་ཁྲི་ལ་ཐམས་ཅད་ཀྱི་བདེ་བ་སྟོན་པའི་ལྷའི་རྒྱལ་པོ་དེ་ལེགས་པར་བཞུགས་ཏེ། མཆོག་ཏུ་དགའ་བས་ལྷག་པར་དགའ་བ་ཆེས་རྒན་པའི་ལྷའི་ཚོགས་ཀྱིས་ཡོངས་སུ་བསྐོར་ཞིང་མདུན་དུ་བདར་ནས་ལྷ་བརྒྱ་སྟོང་དུ་མས་ཉེ་བར་མཛེས་པར་གྱུར་པ་ན། དེ་ནས་ལྷའི་རྒྱལ་པོ་དེ་ཉིད་ཀྱིས་དེ་དག་རྣམས་ན་སོ་ཆེས་ལྷག་པས་རྒན་པའི་ལྷ་དེ་རྣམས་ལ་དྲིས་པ། བདག་ཅག་གི་བླ་མའི་མཆོག་དུས་རིང་པོ་ནས་མཇལ་བའི་འཐབ་བྲལ་གྱི་མངའ་བདག་ཅིའི་ཕྱིར་པད་མ་ལ་ལེགས་པར་ཞོན་ནས་འདིར་བྱོན། དེ་ནས་མུ་སུ་ལུན་དྷ་དེས་ལྷ་དེ་དག་ལ་འདི་སྐད་ཅེས་སྨྲས་ཏེ། ལྷ་ཁྱེད་རྣམས་ངས་ངོ་མཚར་ཆེ་བ་པད་མའི་ནང་དུ་མཐོང་ནས་ངེད་ལྷ་དང་ལྷ་མོའི་ཚོགས་ཐམས་ཅད་ཀྱིས་ཀུན་ཏུ་གང་བ་པད་མ་གང་ལ་ཞོན་ནས་འདིར་འོངས་ལ། དེར་ཡང་རྒྱ་ཆེར་འཐབ་བྲལ་གྱི་བདག་པོ་དེ་ལ་ཤིན་ཏུ་ཡོན་ཏན་ཕུན་སུམ་ཚོགས་པ་ཐམས་ཅད་རྣམ་པ་དུ་མའི་སྒོ་ནས་མཁྱེན་པར་བྱེད་དེ། རྒན་པའི་མཆོག་དེ་དག་ཐམས་ཅད་ཀྱིས་སྔར་བཞིན་ནོ། །དེ་ནས་དེ་ཐོས་པ་དང་ལྷ་གང་དག་ཆེས་ལྷག་པར་བལྟ་ན་སྡུག་ཅིང་མཐོང་བ་ནི་ཆེས་{{page:{number:1063,folio:296a,volume:69}}}དགེ་ལེགས་སུ་འགྱུར་བ་དེ་དག་གིས་འཐབ་བྲལ་གྱི་མངའ་བདག་མུ་སུ་ལུན་དྷ་དེ་ལ་སྐྱེས་པའི་རབས་དེ་དག་ངེས་པར་མཁྱེན་པར་བྱེད་དེ། ལྷ་ཉིད་ཀྱི་ཞལ་སྔ་ནས་ཇི་ལྟ་བ་བཞིན་དུ་གསན་ལགས་དང་། གང་གི་བདག་ཉིད་ཆེན་པོ་དེ་དང་གང་དག་གི་ཡང་གཟི་བརྗིད་ཆེན་པོ་དང་ལྡན་པ་དེའི་ནང་ཡིན་ལ། པད་མ་ཆེན་པོ་དེའི་ནང་ནི་དེ་སྲིད་ཅིག་གི་འདོད་པར་བྱ་བ་མཆོག་དང་ལྡན་པ་དང་། ཡོན་ཏན་དུ་མ་དེ་སྲིད་དང་ལྡན་པའི་རྣམ་པ་དེ་ལྟ་བུ་འཐབ་བྲལ་བ་རྣམས་ཀྱི་ལྷའི་རིས་འདི་རྣམས་ན་རྣམ་པ་དེ་ལྟ་བུ་ལས་རྫས་གཞན་ཡོད་པ་ནི་མ་ཡིན་ཏེ། ཅི་ལྟར་དེའི་ནང་དུ་འདི་ལྟར་ཐོས་ཏེ། ཇི་ལྟར་གྲགས་པ་གསེར་ཐུབ་ཞེས་བྱ་བའི་བཅོམ་ལྡན་འདས་བླ་ན་མེད་པ་སྐྱེས་བུ་འདུལ་བ། ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་འཇིག་རྟེན་དུ་བྱུང་བར་གྱུར་ལ། དེས་བསྟན་པར་གྱུར་པའི་ཆོས་ནི་དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། །ཚིག་འབྲུ་བཟང་པོ་འབའ་ཞིག་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བའི་ཆོས་སྟོན་པར་མཛད་དེ། ཇི་ལྟར་འདི་ནི་གཟུགས་སོ། །འདི་ནི་གཟུགས་ཀུན་དུ་འབྱུང་བའོ། །འདི་ནི་གཟུགས་འགོག་པའོ། །འདི་ནི་གཟུགས་འགོག་པར་འགྲོ་བའི་ལམ་མོ་ཞེས་དེ་ལྟར་རྟོགས་པར་བྱེད་པའི་ཆོས་དང་པོ་དང་ཐ་མ་དང་བར་དུ་དགེ་བ་བསྟན་པར་གྱུར་ཏོ། །དེའི་གསུང་རབ་ཀྱིས་འཛམ་བུའི་གླིང་གི་ཡུལ་ལྗོངས་སྟོང་ཕྲག་བརྒྱའི་སྐྱེ་བོ་རབ་ཏུ་མང་པོ་རྣམས་ཀྱིས་བདེན་པ་མཐོང་བར་འགྱུར་ཞིང་ཁྱད་པར་དུ་འཕགས་པའི་འབྲས་བུ་རྣམས་ལ་ཉེ་བར་ལོངས་སྤྱོད་པ་དང་རིམ་གྱིས་ཇི་ལྟ་བ་བཞིན་དུ་ཕྱིར་མི་ལྡོག་པ་དང་། རྒྱུན་དུ་ཞུགས་པ་དང་དེ་བཞིན་དུ་བསམ་གཏན་བཞི་པ་ཐོབ་པ་དང་བསམ་གཏན་གསུམ་པ་ཐོབ་པ་དང་ཇི་སྲིད་དུ་བསམ་གཏན་དང་པོ་ཐོབ་པའི་བར་དུ་སྐྱེས་བུའི་མཛད་པ་དག་མཛད་ནས། སྐྱེ་བོ་ལྷག་མ་རྣམས་ཀྱང་དགེ་བའི་རྩ་བ་བཅུ་ལ་སྤྱོད་པས་ཆོས་པར་གྱུར་པའི་ཡུལ་ལྗོངས་པ་བྱེ་བ་ཕྲག་སྟོང་ནི་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་ལ་བཀོད་ནས་གཟིགས་པ་གཞན་གང་ཞིག་ནི་ངའི་གདུལ་བྱར་གྱུར་པ་ཡིན་ན། དེས་མི་ལས་ཤིན་{{page:{number:1064,folio:296b,volume:69}}}ཏུ་འདས་པའི་ལྷའི་མིག་གིས་གཟིགས་པ་ནི། ཇི་ལྟར་འཐབ་བྲལ་གྱི་ལྷ་རྣམས་ཀྱི་ནང་ན་ངའི་གདུལ་བྱའི་ལྷ་ཡོད་པ་ནི་དེ་དག་གི་མངའ་བདག་ཏུ་གྱུར་པ་སོའུ་མྱོའི་མིང་ཅན་དེའི་ཡང་དགེ་བ་རྣམས་ནི་ནང་དུ་ནུབ་པར་གྱུར་ཅིང་བག་མེད་པས་ཀྱང་བག་མེད་པར་གནས་པ་དེ་དང་ཉེ་བར་གནས་པའི་ལྷ་གཞན་རྣམས་ལས་ཀྱང་གང་དག་དབང་པོ་ཡོངས་སུ་སྨིན་པ་རྣམས་ཀྱང་བག་མེད་པས་བག་མེད་པར་གནས་པར་གྱུར་ལ། དེ་དག་ལ་ཐུགས་བརྩེ་བའི་ཕྱིར་བཅོམ་ལྡན་འདས་གསེར་ཐུབ་དེ་འཇིག་རྟེན་འདིར་བཞུགས་པར་གྱུར་ཏེ། ལྷ་རྣམས་ལ་ཕན་པར་བཞེད་པས་དང་འཐུན་པར་མཛད་པའི་དོན་གྱི་ཕྱིར་དང་། སྡུག་བསྔལ་ཟད་པའི་དོན་དུ་དང་། བག་མེད་པས་འདྲེ་བ་དང་བྲལ་བར་བྱ་བའི་ཕྱིར་ཏེ། ཟག་པ་ཟད་པ་སྟོང་ཕྲག་ལྔས་ཡོངས་སུ་བསྐོར་ནས་དེ་འཐབ་བྲལ་ན་གནས་པ་རྣམས་ཐམས་ཅད་བས་ཀྱང་མང་བས་ཆེས་ལྷག་པ་ཉིད་ཀྱི་འོད་ཕལ་པོ་ཆེ་ཆེས་ལྷག་པར་འཕྲོ་བར་མཛད་པར་གྱུར་ཏོ། །དེ་མངོན་པར་མཐོང་ནས་ཀྱང་ལྷ་རྣམས་གང་དག་གིས་ནམ་ཡང་ཐམས་ཅད་མཁྱེན་པ་སྔར་མ་མཐོང་བ་དེ་དག་རྣམས་ཆེས་ལྷག་པར་ཡང་ངོ་མཚར་སྐྱེས་ཏེ། སྔར་མེད་པའི་ལྷ་ཉིད་ཀྱི་གཟུགས་འདི་ནི་ཡོན་ཏན་དུ་མས་ལྷག་པའི་གཞན་རྣམས་དང་འདྲ་བ་མ་ཡིན་པའི་གཟུགས་འདིས་ནི་ལྷའི་འཇིག་རྟེན་འདི་མ་ལུས་པ་འོད་འདིས་ཀུན་དུ་བཀང་ངོ་། །དེ་དང་ཐག་ཉེ་བར་སོང་ནས་དེ་ཐོས་པས་ཀྱང་མངོན་པར་མཐོང་ནས། ལྷ་དེ་དག་རྣམས་མཆོག་ཏུ་ངོ་མཚར་བ་སྐྱེས་པར་གྱུར་ཏོ། །གང་ཡང་དེའི་ཆ་བྱད་ནི་ཇི་ལྟ་བུ་ཞིག་འཛིན་པ་ཡིན་ཞེས་ཏེ། གང་དག་རྣམས་ལྷ་འདི་དང་བསྙེན་ནས་གནས་པར་གྱུར་ཏོ། །དེ་ནས་ལྷ་དེ་དག་རྣམས་ཀྱང་རྣམ་པ་སྣ་ཚོགས་པའི་པད་མའི་རྫིང་བུ་སྤངས་ནས་གང་ན་བཅོམ་ལྡན་འདས་གསེར་ཐུབ་ཡོད་པ་དེར་བལྟ་བར་བྱ་བའི་དོན་དུ་ཉེ་བར་འགྲོའོ། །དེ་ནས་བཅོམ་ལྡན་འདས་ཀྱིས་ཀྱང་དེ་དག་མངོན་པར་གཟིགས་པ་དང་ནམ་མཁའ་ལ་འཕགས་ནས་བཞུགས་པར་གྱུར་ཏོ། །བཞུགས་ནས་ཀྱང་རྣམ་པ་སྣ་ཚོགས་པའི་རྫུ་འཕྲུལ་མངོན་པར་འདུ་མཛད་པར་གྱུར་ཏེ། ཡོན་ཏན་དུ་མའི་རྣམ་པར་རྟོག་པ་འབྱུང་བ་{{page:{number:1065,folio:297a,volume:69}}}རྣམས་སོ། །དེ་ཡང་ལུས་ཀྱི་སྟོད་ནས་ཆུ་འབབ་པ་རྣམས་ནི་མདོག་དང་རོ་དང་དྲི་ཕུན་སུམ་ཚོགས་པ་རྣམ་པ་དེ་སྲིད་དང་ལྡན་པའི་ཁྱད་པར་གང་དག་གིས་ལྷའི་ཆུ་གང་ཡིན་པ་རྣམས་རྣམ་པ་ཐམས་ཅད་ཀྱི་སྒོ་ནས་བཅུ་དྲུག་གི་ཆར་ཡང་མི་ཕོད་དོ། །ལུས་ཀྱི་སྟོད་ཀྱི་ཉེ་འཁོར་དག་ནས་རྣམ་པ་དུ་མར་རབ་ཏུ་འབར་བར་བྱེད་པའི་ཁ་དོག་དུ་མ་དང་ལྡན་པའི་མེས་ཁྱབ་པར་གྱུར་པ་ལ་འདི་ལྟ་སྟེ། སྔོན་པོ་དང་སེར་པོ་དང་དམར་པོ་དང་ལེ་བརྒན་གྱི་མདོག་དང་ལྡན་པ་རྣམས་སོ། །ཡང་རྫུ་འཕྲུལ་གཞན་ཡང་བཅོམ་ལྡན་འདས་དེས་མཛད་པར་གྱུར་པ་རྣམས་ལ་འདི་ལྟ་སྟེ། གཅིག་ཏུ་གྱུར་ནས་བརྒྱ་ཕྲག་རྣམས་སུ་འགྱུར་བ་དང་། བརྒྱ་སྟོང་དུ་འགྱུར་ཞིང་ལྷའི་འཇིག་རྟེན་འདི་མ་ལུས་པར་གང་བར་བྱེད་དོ། །འོད་ཟེར་རྣམས་དང་བདག་གི་དངོས་པོ་ཡང་སླར་ཡང་གཅིག་ཏུ་འགྱུར་རོ། །གཞན་ཡང་བཅོམ་ལྡན་འདས་ཀྱིས་མཆོག་ཏུ་གྱུར་པའི་རྫུ་འཕྲུལ་འདིར་མཛད་པར་གྱུར་པ་ལ་ཇི་ལྟར་ལྷའི་ས་དེ་དག་རྣམས་གང་ཡིན་པ་དེའི་ཕྱག་གཅིག་གིས་བཏེག་ནས་ལག་པའི་མཐིལ་དུ་འཇོག་གོ། །ནགས་དང་ཉེ་བའི་ནགས་དང་རྫིང་བུ་དང་འབབ་ཆུ་དང་ལྡན་པའི་ལྷའི་ཚོགས་དང་བཅས་པ་ནམ་མཁའ་ལ་འཕེན་པར་བྱེད་ཅིང་། ཇི་ལྟ་ཇི་ལྟར་མིག་གི་ཡུལ་ལས་ཤིན་ཏུ་འདའ་བར་བྱེད་དེ། ཕྱིར་ཡང་དེ་ཁོ་ན་བཞིན་དུ་བཤིག་ནས་སླར་ལེགས་པར་འཇོག་གོ། །གཞན་ཡང་བཅོམ་ལྡན་འདས་དེས་རྫུ་འཕྲུལ་ཆེན་པོ་དག་མཛད་པར་གྱུར་ཏེ། དེ་ཡང་རི་རྣམས་གང་དག་ལས་ཆེས་ཆེ་བའི་ཚད་དང་ལྡན་པ་དེ་རྣམས་བཅོམ་ལྡན་འདས་ཀྱིས་རྩ་བ་ནས་བཏེག་ནས་ནམ་མཁའ་ལ་རྣམ་པར་འཕེན་པར་བྱེད་དེ། ནགས་དང་ཉེ་བའི་ནགས་དང་བཅས་པ་དང་རྫིང་བུ་དང་འབབ་ཆུ་དང་སྨན་ལྗོངས་དང་ལྡན་པ་དང་ལྷའི་ཚོགས་རྣམས་ཀྱིས་ཡོངས་སུ་བསྐོར་བ་དང་བཅས་པ་རྣམས་ཀྱིས་ཇི་ལྟར་གང་དུ་ཕྱིན་པ་ཡང་མི་ཤེས་པར་བྱེད་དོ། །ཕྱིར་ཡང་དེ་ཁོ་ན་བཞིན་དུ་འབེབས་པར་བྱེད་ན་ཡང་ཅི་འདིར་རྐང་པ་ཡང་ཀུན་དུ་བསྐྱོད་པར་གྱུར་ཏམ་ཞེས་དེ་ལྟར་ཚོགས་པ་རྣམས་ཇི་ལྟ་བ་བཞིན་དུ་མི་ཤེས་པར་བྱེད་དོ། །གཞན་ཡང་བཅོམ་ལྡན་འདས་འདིས་རྫུ་འཕྲུལ་{{page:{number:1066,folio:297b,volume:69}}}མཛད་པར་གྱུར་ཏེ། རྣམ་པ་དུ་མ་དང་ཁ་དོག་དུ་མ་དང་རྣམ་པར་རྟོག་པ་དུ་མ་དང་ཆ་བྱད་དུ་མ་དང་ཡོན་ཏན་སྣ་ཚོགས་པ་དང་ལྡན་པའི་གཟུགས་སུ་བདག་ཉིད་ཀྱི་དངོས་པོ་བྱེད་པ་ནི་རིའི་རྩེ་མོ་རྣམས་སུ་མཐོང་ལ། ནགས་གཞན་དང་གཞན་གྱི་ནང་དུ་ཡང་མཐོང་ལ་པད་མའི་རྫིང་བུ་རྣམས་ཀྱི་ནང་དུ་ཡང་མཐོང་ངོ་། །ཁང་བཟངས་ཀྱི་ཕྲེང་བ་རྣམས་ལ་ཡང་མཐོང་ངོ་། །ལྗོན་ཤིང་གི་རྩེ་མོར་ཡང་མཐོང་ངོ་། །གཙང་པོའི་འགྲམ་དང་མཚེའུ་རྣམས་ལ་ཡང་མཐོང་ལ་སྐྱེད་མོས་ཚལ་དང་ཉེ་བའི་ནགས་སུ་ཡང་མཐོང་ཞིང་ཐམས་ཅད་དུ་བསམ་གཏན་དང་ལྡན་པར་གྱུར་པ་སྟེ། རྣམ་པ་དུ་མར་ཡང་ནམ་མཁའ་ལ་གཟིམས་ཆ་ལ་ལོངས་སྤྱོད་པར་མཛད་ཅིང་ཕྱིར་ཡང་བཞུགས་པར་མཛད་དེ། སླར་ཡང་ནམ་མཁའ་ལ་འཆག་པ་ལ་ཀུན་དུ་སྦྱོར་བ་མཛད་དོ། །ཕྱིར་ཡང་བཞུད་པར་མཛད་ཅིང་བཞུགས་པར་ཡང་མཛད་དོ། །གཞན་ཡང་བཅོམ་ལྡན་འདས་ཀྱིས་རྫུ་འཕྲུལ་འདི་མཛད་པར་གྱུར་ཏེ། གང་དག་གི་ཁྱད་པར་གྱིས་རྔ་སྐད་ཡན་ལག་ལྔ་དང་ལྡན་པ་འདི་ཇི་ལྟ་བ་བཞིན་དུ་མཛེས་པ་མ་ཡིན་པའི་རྣམ་པ་དེ་སྲིད་ཀྱི་གསུང་དབྱངས་ཀྱིས་ཆོས་རྣམས་བསྟན་པར་གྱུར་ལ་ཅི་ལྟར་མིའི་རྔ་སྒྲའི་ཁྱད་པར་གྱིས་མི་རྣམས་ཀྱི་ནང་ན་བྱ་རོག་གི་སྒྲ་མི་མཛེས་པ་དེ་ལྟར་ལྷའི་ཚོགས་ཐམས་ཅད་མི་མཛེས་པར་གྱུར་ཏོ། །དེ་ཐོས་ནས་ཀྱང་ལྷ་གང་དག་རྣམས་གླུའི་མྱོས་པས་རྒྱགས་པ་དེ་ཐམས་ཅད་ཀྱང་ལེགས་པར་མྱོས་པ་དང་བྲལ་བར་འགྱུར་རོ། །གཞན་ཡང་བཅོམ་ལྡན་འདས་ཀྱིས་རྫུ་འཕྲུལ་མཛད་པར་གྱུར་ཏེ། འདི་ལྟ་སྟེ། ནམ་མཁའ་ལ་ལྷའི་བུ་མོ་དང་ལྷ་རྣམས་རྣམ་པ་དེ་སྲིད་དག་སྤྲུལ་པ་གང་དག་གི་ཁྱད་པར་གྱིས་འཐབ་བྲལ་གྱི་ལྷ་འདི་དག་རྣམས་སྲིན་བུ་མེ་ཁྱེར་དང་འདྲ་བ་ཙམ་དུ་ཡང་མི་འགྱུར་ཏེ། ཚད་དང་ཁ་དོག་དང་དབྱིབས་དང་གཟུགས་དང་ཆ་བྱད་དང་རྒྱན་དང་ཉེ་བའི་ནགས་རྣམས་ཀྱི་བདེ་བའི་ཁྱད་པར་ཅན་གྱི་སྤྲུལ་པའི་ལྷ་དེ་རྣམས་མཐོང་ནས་བདག་ཅག་རང་རྣམས་རྩྭ་དང་འདྲ་བར་ཤེས་པར་གྱུར་ནས་སྤུ་དུ་མ་ལངས་པ་དང་། འཐབ་བྲལ་གྱི་ལྷ་རྣམས་ངོ་ཚ་བ་དང་བཅས་པར་གྱུར་ཅིང་ཁ་ཉེན་པ་དང་བཅས་པར་གྱུར་པ་དང་། གཟུགས་ལང་ཚོ་དང་འདོད་པས་རྒྱགས་པ་དང་བྲལ་བ་ལེགས་{{page:{number:1067,folio:298a,volume:69}}}པར་སྐྱེས་སོ། །དེ་ལྟར་འཐབ་བྲལ་གྱི་ལྷ་དེ་དག་གི །བཅོམ་ལྡན་འདས་དེས་དབང་པོ་མཆོག་དང་མཆོག་མ་ཡིན་པ་མཁྱེན་པ་དང་བསམ་པ་མཁྱེན་པ་དང་རྒྱུ་འབྲས་ཀྱི་རྣམ་པར་སྨིན་པ་མཁྱེན་པ་དང་ཆགས་པ་མེད་པར་མཁྱེན་པ་པོ་འཇིག་རྟེན་ལ་ཕན་པར་ཞུགས་པ་མཆོག་ཏུ་ཐུགས་རྗེ་ཆེན་པོ་དང་ལྡན་པས། གང་ན་སོའུ་མྱོ་ཞེས་བྱ་བ་འཐབ་བྲལ་བ་རྣམས་ཀྱི་མངའ་བདག་ཡོད་པ་དེར་ཡང་ཆོ་འཕྲུལ་དེ་དག་རྣམས་མཛད་པར་གྱུར་པ་ན། ད་ལྟར་སོའུ་མྱོ་ཞེས་བྱ་བའི་འཐབ་བྲལ་བ་རྣམས་ཀྱི་མངའ་བདག་ཀྱང་མཆོག་ཏུ་བག་མེད་པར་གྱུར་པ་རྣམས་ཇི་ལྟ་བ་བཞིན་དུ་ཐམས་ཅད་དུ་ཉེ་བར་བཅོམ་པར་འགྱུར་རོ། །དུས་དེ་དག་གི་ཚེ་ན་ཡང་འཐབ་བྲལ་གྱི་མངའ་བདག་སོའུ་མྱོ་ཞེས་བྱ་བ་དེ་དང་། ལྷའི་ཚོགས་ཐམས་ཅད་ཀྱང་པད་མ་ཆེན་པོ་འདི་ལས་བྱུང་སྟེ་གནས་པ་ནི་ཇི་ལྟར་འཐབ་བྲལ་གྱི་མངའ་བདག་མུ་སུ་ལུན་དྷ་ཁྱོད་སྐྱེད་མོས་ཚལ་གྱི་ལྟད་མོ་ལ་འགྲོ་བ་བཞིན་ནོ། །དེ་ནས་བཅོམ་ལྡན་འདས་ཀྱིས་པད་མ་ཆེན་པོ་དེའི་ནང་དུ་རྫུ་འཕྲུལ་གྱི་ཆོ་འཕྲུལ་དེ་དག་རྣམས་ཀྱིས་ནི་སོའུ་མྱོའི་རྒྱགས་པ་དང་བྲལ་བར་བྱ་བའི་དོན་དུ་ཡིན་ཞིང་། པད་མ་ཆེན་པོ་འདིའི་ནང་དུ་སྤྲུལ་པ་འདི་དག་རྣམས་གང་ཡིན་པ་འདི་དག་ཐམས་ཅད་ནི་འཐབ་བྲལ་གྱི་མངའ་བདག་ཁྱོད་ཀྱིས་སྔར་མ་མཐོང་བ་དེ་དག་རྣམས་ཡིན་ཏེ། སྐྱེད་མོས་ཚལ་དང་རྫིང་བུ་དང་ཆུ་ཀླུང་དང་རི་དང་ཁང་བཟངས་དང་སྤྱོད་ཡུལ་རྣམས་དགའ་བའི་རྣམ་པར་རྟོག་པ་དུ་མ་དང་ལྡན་པ་དེ་དག་རྣམས་ནི་སོའུ་མྱོ་དེའི་བག་མེད་པ་དང་འདྲེ་བ་བྲལ་བར་བྱ་བའི་དོན་དུའོ། །དེ་ནས་པད་མ་ཆེན་པོ་འདིའི་ནང་དུ་ཞུགས་པ་རྣམས་དང་། སྤྲུལ་པ་ཐམས་ཅད་ཀྱང་བརྗོད་ནས་གང་ན་འཐབ་བྲལ་བ་རྣམས་ཀྱི་མངའ་བདག་སོའུ་མྱོ་ཡོད་པ་དེའི་པད་མ་དེའི་སྟེང་དུ་བརྟོལ་ལོ། །བརྟོལ་ནས་སྟེང་དུ་ངེས་པར་བྱུང་བའི་པད་མའི་འདབ་མ་བྱེ་བ་ཕྲག་བརྒྱ་སྟོང་པ་ལ་གནས་པར་གྱུར་པ་ལ་དེའི་སྙིང་པོ་འདི་ལ་ནི་བཅོམ་ལྡན་འདས་ལེགས་པར་བཞུགས་སོ། །འདབ་མ་རྣམས་ལ་ཡང་ཉན་ཐོས་རྣམས་རྣམ་པ་སྣ་ཚོགས་པའི་རྫུ་འཕྲུལ་བྱེད་པ་རྣམས་དེ་དག་ལ་ལ་ནི་ནམ་མཁའི་དཀྱིལ་དུ་འཕགས་པར་བྱེད་དེ་ཕྱིར་ཡང་པད་མའི་ནང་དུ་རྗེས་སུ་ཞུགས་སོ། །{{page:{number:1068,folio:298b,volume:69}}}གཞན་ཡང་ཉན་ཐོས་གཞན་དག་རྣམས་ནི་གླང་པོ་ཆེ་དང་རྟའི་རྒྱབ་ཏུ་ཞོན་ནས་ནམ་མཁའི་དཀྱིལ་དུ་འཕགས་ཏེ་འབྱུང་ངོ་། །གཞན་ཡང་མཆོག་ཏུ་དྲི་ཞིམ་པ་རྣམ་པ་སྣ་ཚོགས་པའི་ཆར་གྱི་རྒྱུན་ཀུན་དུ་འབེབས་པར་བྱེད་དེ་ཉན་ཐོས་དེ་དག་རྣམས་རྫུ་འཕྲུལ་རྣམ་པ་སྣ་ཚོགས་པ་བྱེད་དོ། །དེ་ནས་འཐབ་བྲལ་བ་རྣམས་ཀྱི་མངའ་བདག་སོའུ་མྱོ་ཡིད་རབ་ཏུ་དང་བ་དང་ལྡན་པ་སྔོན་ལེགས་པར་བྱས་པའི་ལས་རྣམས་ཀྱིས་བསྐུལ་བས་འདི་སྙམ་དུ་སེམས་པར་གྱུར་ཏེ། འདི་ལྟ་བུ་འདི་དག་རྣམས་གང་གི་མཐུ་སྟོབས་ཡིན་ན། གང་དག་གི་ཁྱད་པར་གྱིས་བདག་ཅག་རྣམས་གཟུགས་དང་མཐུ་སྟོབས་ཀྱིས་ཀྱང་ཆུང་ཟད་ཀྱང་མ་ཡིན་ཞེས་སོ། །དེ་ནས་གང་དུ་ལས་བྱས་པ་ལྷའི་སྤྱན་གྱིས་ཀུན་ནས་གཟིགས་པའི་བཅོམ་ལྡན་འདས་ཀྱིས་ཉན་ཐོས་རྣམས་ལ་བཀའ་སྩལ་པ། སོའུ་མྱོ་འདི་ནི་ལྷ་དང་བཅས་པའི་འཇིག་རྟེན་རྣམས་དང་བདུད་དང་བཅས་པ་དང་དགེ་སྦྱོང་དང་བྲམ་ཟེའི་རིགས་དང་བཅས་པའི་སྐྱེ་དགུ་རྣམས་ཀྱི་དང་སྟེ། ལྷ་དང་མི་དང་ལྷ་མ་ཡིན་དུ་བཅས་པ་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཞེས་བྱ་བ་ཇི་ལྟ་བ་བཞིན་དུ་ཐམས་ཅད་མཁྱེན་པ་ཐམས་ཅད་གཟིགས་པ་འདིས་འཇིག་རྟེན་འདི་རྣམས་ཐམས་ཅད་ལ་ཆོས་སྟོན་པར་མཛད་པ་ཡིན་ཏེ། དང་པོར་དགེ་བ་བར་དུ་དགེ་བ་ཐ་མར་དགེ་བ་དོན་བཟང་པོ་ཚིག་འབྲུ་བཟང་པོ་འབའ་ཞིག་པ་ཡོངས་སུ་རྫོགས་པ་ཡོངས་སུ་དག་པ་སྟོན་པར་བྱེད་པ་ནི་གཅིག་ཏུ་ངེས་པར་གནས་པའི་མྱ་ངན་ལས་འདས་པ་ཐོབ་པར་བྱེད་པ་ཡིན་ནོ། །གང་དག་ཅེ་ན། འདི་དག་ནི་གཟུགས་སོ། འདི་དག་ནི་གཟུགས་ཀུན་འབྱུང་བ་རྣམས་སོ། །འདི་དག་ནི་གཟུགས་འགོག་པའོ། །འདི་དག་ནི་གཟུགས་འགོག་པར་འགྲོ་བའི་ལམ་རྣམས་ཡིན་ནོ། །འདི་ནི་ཁྱེད་རྣམས་ལ་སྟོན་པར་མཛད་པ་པོ་ཡིན་ཏེ་ལྷ་རྣམས་ཀྱི་ཆོས་ཀྱི་དོན་དུ་དང་། ཕན་པར་བྱ་བའི་དོན་དང་བདེ་བར་བྱ་བའི་དོན་དུ་སྐུ་འདི་འཐབ་བྲལ་གྱི་ལྷའི་རིས་སུ་བྱོན་པ་ཡིན་ནོ། དེ་ནས་གསུངས་པ་དེ་རྣམས་ལ་ཅུང་ཟད་ཅིག་ཐོས་ནས་འཐབ་བྲལ་གྱི་མངའ་བདག་སོའུ་མྱོས་འདི་སྐད་ཅེས་གསོལ་ཏོ། །བདག་ཅག་གི་བླ་མ་བདག་གིས་ཉེ་བར་བསྟེན་པར་བགྱི་ལགས་ན་ཇི་ལྟར་འདིའི་མཆོད་པ་རྣམས་བགྱི། འདི་མཆོད་{{page:{number:1069,folio:299a,volume:69}}}པའི་དབང་དུ་བྱས་པའི་ལོ་རྒྱུས་རྣམས་ཀྱང་བདག་ཅག་གིས་མངོན་པར་མི་འཚལ་ལགས་སོ། །དེ་ནས་དགེ་སྦྱོང་དེས་སོའུ་མྱོ་དེ་ལ་སྨྲས་པ། དེ་བཞིན་གཤེགས་པ་ལ་ཉེ་བར་བསྟེན་པར་གྱིས་ཤིག །སོའུ་མྱོ་ཉེ་བར་བསྟེན་པ་ན་ཡང་དབུ་རྒྱན་དང་རྒྱན་རྣམས་དང་བྲལ་བ་དང་ལེགས་པར་དུལ་བའི་ཆ་བྱད་རྣམས་ཀྱིས་དང་། དབང་པོ་རྣམས་རབ་ཏུ་དང་བར་གྱུར་པ་དང་ཡིད་མཉམ་པར་བཞག་པར་གྱུར་པས། པུས་མོ་དག་གི་ལྷ་ང་ས་ལ་སོ་སོར་བཙུགས་ཏེ། མགོ་བོས་རྒྱལ་པོ་བཞིན་དུ་མངོན་པར་ཕྱག་འཚོལ་ལ་ཆོས་གོས་ཕྲག་པའི་ཕྱོགས་གཅིག་ཏུ་བྱས་ཏེ་མགོ་བོས་ཀུན་ནས་བཏུད་པས་བཅོམ་ལྡན་འདས་ཀྱི་སྤྱན་སྔར་གནས་པར་བྱའོ། །དབང་པོ་ལེགས་པར་ཁ་བྱེ་བ་དང་ལྡན་པའི་ལྷ་དེ་དག་རྣམས་ཐམས་ཅད་ཀྱིས་ལྷན་ཅིག་ཏུ་དགེ་སྦྱོང་དེའི་སྤྱན་སྔ་ནས་ཀུན་དུ་སྤྱོད་པ་ལེགས་པ་འདི་དག་རྣམས་ཀྱི་དོན་ཉེ་བར་རྙེད་ནས། འཐབ་བྲལ་བ་རྣམས་ཀྱི་མངའ་བདག་ལྷ་བརྒྱ་སྟོང་གིས་ཡོངས་སུ་བསྐོར་ཅིང་དབུ་རྒྱན་དང་བྲལ་བ་དང་རྒྱན་དང་མཛེས་པའི་ཆ་བྱད་ཀུན་ནས་སྤངས་པ་དང་། དབང་པོ་རྣམས་ཤིན་ཏུ་དུལ་ལེགས་པར་དུལ་བ་ཞི་བར་གྱུར་པའི་ཡིད་ཀྱིས། བཅོམ་ལྡན་འདས་གང་པད་མ་ཆེན་པོའི་སྙིང་པོ་ལ་ཉན་ཐོས་རྣམས་ཀྱིས་ཡོངས་སུ་བསྐོར་བར་གྱུར་པ་ནི་རྒྱུ་སྐར་གྱི་ཚོགས་ཀྱིས་ཡོངས་སུ་བསྐོར་བའི་ཟླ་བ་ལྟ་བུ་དང་ཐམས་ཅད་ནས་ཡོངས་སུ་བསྐོར་བར་གྱུར་པའི་རིའི་རྒྱལ་པོ་རི་རབ་ལྷུན་པོ་ལྟ་བུ་དང་། མཚོ་ཆེན་པོ་རྣམས་ཀྱིས་ཡོངས་སུ་བསྐོར་བའི་རྒྱ་མཚོ་དང་འདྲ་བའི་རྒྱལ་པོ་ཆེན་པོ་བརྒྱད་ཅུ་རྩ་བཞིས་ཡོངས་སུ་བསྐོར་བའི་འཁོར་ལོས་སྒྱུར་བ་དང་འདྲ་བ་འོད་ཟེར་རྣམས་ཀྱིས་ཡོངས་སུ་བསྐོར་བའི་ཉི་མ་དང་འདྲ་བ། དེ་ལྟ་བུར་བཅོམ་ལྡན་འདས་དེ་ཉན་ཐོས་ཀྱི་ཚོགས་རྣམས་ཀྱིས་ཡོངས་སུ་བསྐོར་ཞིང་མཆོག་ཏུ་མཚུངས་པ་མེད་པའི་གཟི་བརྗིད་དང་ལྡན་པའི་འོད་རྣམ་པར་འཕྲོ་བར་གྱུར་པས་རྣམ་པར་གསལ་བར་པད་མའི་སྙིང་པོ་ལ་བཞུགས་སོ། །དེ་ནས་སོའུ་མྱོ་འཐབ་བྲལ་བ་རྣམས་ཀྱི་མངའ་བདག་གང་ན་བཅོམ་ལྡན་འདས་བཞུགས་པ་དེར་ཐལ་མོ་སྤྱི་བོར་སྦྱར་བ་བྱས་ནས་ཕྱོགས་གཅིག་ཏུ་འདུག་གོ། །དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏེ། བག་མེད་{{page:{number:1070,folio:299b,volume:69}}}པ་དང་ཇི་ལྟ་བ་བཞིན་དུ་བྲལ་བ་མཆིས་ལགས་སམ། དེ་ནས་སྟེང་ན་གནས་པའི་སོའུ་མྱོ་དེ་ལ་བཅོམ་ལྡན་འདས་གསེར་ཐུབ་ཀྱིས་ཟབ་ཅིང་རྒྱ་ཆེ་བ་དང་ལྡན་པའི་གསུང་དབྱངས་ཀྱི་ཁྱད་པར་གྱིས་འཐབ་བྲལ་གྱི་འཇིག་རྟེན་དེ་ཐམས་ཅད་ཇི་ལྟ་བར་ཡོངས་སུ་བཀང་བས་འདི་སྐད་ཅེས་བཀའ་སྩལ་ཏོ། །སོའུ་མྱོ་ངས་ཇི་ལྟ་བ་བཞིན་དུ་ཆོས་བཤད་པར་བྱ་སྟེ། དང་པོར་དགེ་བ་བར་དུ་དགེ་བ་ཐ་མར་དགེ་བ་དོན་བཟང་པོ་ཚིག་འབྲུ་བཟང་པོ་འབའ་ཞིག་པ་ཡོངས་སུ་རྫོགས་པ་ཡོངས་སུ་དག་པ་ཡོངས་སུ་བྱང་བ་ཚངས་པར་སྤྱོད་པ་ལེགས་པར་བཤད་པར་བྱའོ། །དེ་ལེགས་པར་རབ་ཏུ་ཡིད་ལ་གྱིས་ལ་ཉོན་ཅིག་དང་ངས་བཤད་ཀྱིས་དེ་སྐད་ཅེས་གསུངས་པ་དང་། ལྷ་དེ་བཅོམ་ལྡན་འདས་ཀྱི་ལྟར་ཉན་ནོ། །བཅོམ་ལྡན་འདས་ཀྱིས་སོའུ་མྱོ་ལ་སོགས་པའི་ལྷ་དེ་དག་རྣམས་ལ་འདི་སྐད་ཅེས་གསུངས་སོ། །རྒྱུ་དགུ་དང་རྐྱེན་དགུ་དང་རྒྱུ་མཚན་དགུས་བག་མེད་པ་སྟེན་ཅིང་གོམས་པར་བྱས་ལ་ལན་མང་དུ་བྱས་པས་ནི་བྱིས་པའི་སྐྱེ་བོ་ཐམས་ཅད་འཇོམས་ཤིང་བརླག་པར་འགྱུར་ལ། ལུས་ཞིག་ནས་ཀྱང་ཐབས་མ་ཡིན་པ་ལོག་པར་ལྟུང་བ་དམྱལ་བ་དང་ཡི་དགས་དང་དུད་འགྲོར་སྐྱེ་བར་འགྱུར་བ་དང་། རྒྱུ་གང་ཡོད་པས་སྡུག་བསྔལ་ཡང་ཀུན་དུ་འཕེལ་བར་བྱེད་ཅིང་འཁོར་བའི་འཆིང་བ་ཡིན་པ་དང་མྱ་ངན་ལས་འདས་པའི་མཐར་ཐུག་པར་མི་འགྱུར་བ་དང་། འདོད་ཆགས་དང་མི་འབྲལ་བ་དང་བདེ་བ་མ་ཡིན་པ་དོན་མ་ཡིན་ནོ། །རྒྱུ་དགུས་བག་མེད་པ་གང་ཞེ་ན། འདི་ལ་བུད་མེད་རྣམས་ལ་ལྟ་བ་ལ་བསྟེན་པར་གྱུར་པ་ཡིན་ཏེ། དང་བ་མ་ཡིན་པའི་ལུས་དང་ངག་དང་ཡིད་རྣམས་ཀྱིས་དབང་པོ་མ་བསྡམས་པ་ཉེ་བར་སྟེན་པར་བྱེད་དོ། །ཡང་དག་པས་བསྐྱེད་པ་མ་ཡིན་པའི་ལུས་དང་ངག་དང་ཡིད་ཅན་གྱིས་སྤྱོད་ཡུལ་མ་ཡིན་པ་ལ་སྤྱོད་པ་དམ་པའི་ཆོས་རྣམས་ཉན་པའི་རང་བཞིན་ཅན་མ་ཡིན་པ་རྣམས་རྒོད་པ་རྣམས་ཀྱི་དབང་པོ་རྣམས་རྒོད་པས་མ་བསྡམས་པའི་རྒྱུ་གཅིག་ལས་བག་མེད་པའི་བག་མེད་པས་བག་མེད་པ་པོའི་སེམས་ཅན་རྣམས་ལུས་ཀྱིས་ལེགས་པར་སྤྱོད་པར་མི་བྱེད། ངག་གིས་ལེགས་པར་སྤྱོད་པ་མ་ཡིན། ཡིད་ཀྱིས་ལེགས་པར་སྤྱོད་པ་མ་ཡིན་ནོ། །ལུས་དང་ངག་དང་ཡིད་ཀྱིས་ལེགས་པར་སྤྱོད་པ་མ་ཡིན་པས་ལུས་དང་ངག་དང་ཡིད་ཀྱིས་ཉེས་པར་སྤྱད་པ་{{page:{number:1071,folio:300a,volume:69}}}སྤྱོད་ལ། །བྱས་ཤིང་བསགས་པའི་ལས་ཀྱང་བྱེད་པར་འགྱུར་རོ། །བློ་གྲོས་ངན་པ་དེ་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བ་དང་ཡི་དགས་དང་དུད་འགྲོར་སྐྱེ་བར་འགྱུར་ཏེ། བག་མེད་པས་རྣམ་པར་ཉམས་པའི་ཕྱིར་རོ། །དེའི་ཕྱིར་ན་སྐྱེས་བུ་དམ་པ་རྟག་ཏུ་དགེ་བ་འདོད་པ་རྣམས་ཀྱིས་བག་མེད་པ་ཡོངས་སུ་སྤང་བར་བྱ་སྟེ་འདི་ནི་བག་མེད་པའི་རྒྱུ་དང་པོའོ། །གཞན་ཡང་སོའུ་མྱོ་བག་མེད་པ་ནི་རྒྱུ་གང་གིས་བག་མེད་པ་རབ་ཏུ་འཇུག་པ་དེ་ནི་དགེ་བའི་རྩ་བའི་ཕྱོགས་འཇོམས་པར་བྱེད་པའི་མི་འཐུན་པའི་ཕྱོགས་རྣམས་ཡིན་ཏེ། དེ་བཞིན་དུ་སེམས་གཡོ་བར་གྱུར་པས་མིག་གིས་གཟུགས་རྣམས་མཐོང་ནས་ཀུན་དུ་རྟོག་པར་བྱེད་ལ། ཡིད་ཀྱིས་ཀྱང་ཡང་དང་ཡང་དུ་སེམས་པར་བྱེད་དེ། དེ་ཁོ་ན་ལ་ཆགས་པར་གྱུར་ཏེ་ཡིད་གཞན་དུ་འཇུག་པར་མི་བྱེད་དོ། །དེའི་རང་བཞིན་ཅན་དུ་ཡང་འགྱུར་ཏེ་རྟག་ཏུ་མི་དགེ་བ་སྤྱོད་པར་འགྱུར་རོ། །དྲན་པ་ཉེ་བར་མ་བཞག་པར་འགྱུར་རོ། །བློ་རྣམ་པར་གཡེང་བར་འགྱུར་རོ། །དེ་ལུས་ཞིག་པ་ན་ཐབས་མ་ཡིན་པའི་ལོག་པར་ལྟུང་བ་དམྱལ་བར་སྐྱེའོ། །བག་མེད་པའི་རྒྱུ་ལས་འདི་ནི་བག་མེད་པའི་རྒྱུ་གཉིས་པའོ། །གཞན་ཡང་བག་མེད་པའི་རྒྱུ་ནི་འདི་ལྟ་སྟེ་ཡང་དག་པ་མ་ཡིན་པ་ཀུན་དུ་འདྲེས་པ་མ་ཡིན་ཞིང་སྔོན་ཐོས་པ་ཡང་མ་ཡིན་པ་རྣམས་འབའ་ཞིག་ཡིད་ཀྱིས་ཀུན་དུ་རྟོག་པར་བྱེད་དོ། །འདོད་ཆགས་ལ་རྟེན་པའམ། ཞེ་སྡང་ལ་རྟེན་པའམ། གཏི་མུག་ལ་རྟེན་པས་ཀྱང་རུང་སྟེ། དེས་དེ་དག་རྣམས་ལ་སེམས་པར་གྱུར་པ་ན་དེ་ལ་སོང་བའི་ཡིད་ཅན་དེ་ལ་སོང་བའི་སེམས་ཀྱིས་ཆོས་གཞན་རྣམས་ལ་སེམས་པར་མི་བྱེད་དོ། །དེའི་ཡིད་རྣམ་པར་གཡེང་བར་འགྱུར་ཏེ། བག་མེད་པའི་རྒྱུ་གསུམ་པ་འདི་གང་གིས་ཀུན་ནས་བཅིངས་ནས་སེམས་ཅན་རྣམས་ཀྱི་ལུས་དང་ངག་དང་ཡིད་ཉེས་པར་སྤྱད་པ་རྣམས་ལ་སྤྱོད་པར་བྱེད་དེ། དེ་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །བག་མེད་པས་རྣམ་པར་ཉམས་པར་བྱས་པ་འདི་ནི་རྒྱུ་གསུམ་པའོ། །གཞན་ཡང་བག་མེད་པའི་རྒྱུ་བཞི་པས་སེམས་ཅན་གང་དག་བག་མེད་པ་རྣམས་ནི་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །བག་མེད་པའི་{{page:{number:1072,folio:300b,volume:69}}}རྒྱུ་འདི་ཡང་སོའུ་མྱོ་གང་ཞེ་ན། འདི་ལྟ་སྟེ་ལྷ་མོ་རྣམས་ལ་ལྟ་བ་ལ་ཆེད་ཆེར་བྱེད་པའོ། །དེ་ཡང་ཡང་དག་པ་མ་ཡིན་པར་གྱུར་པའི་གཟུགས་མཐོང་བས་ཀྱང་དགའ་བ་དང་། སེམས་གཡོ་བར་གྱུར་པས་རབ་ཏུ་རྟོག་པར་བྱེད་དོ། །ཀུན་དུ་རྟོག་པར་བྱེད་དོ། །དེ་ཡང་གླེང་བསླངས་ལ་དགའ་བར་ཀུན་དུ་གནས་པའི་བློས་ཇི་ལྟ་བུར་ཡང་ཀུན་དུ་རྟོག་པར་བྱེད་དོ། །ལུས་དང་ངག་དང་ཡིད་རྣམས་ཀྱིས་ཀྱང་ལེགས་པར་སྤྱོད་པར་མི་བྱེད་དོ། །དེ་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བར་སྐྱེ་བར་འགྱུར་ཏེ། འདི་ནི་བག་མེད་པའི་རྒྱུ་བཞི་པའོ། །གཞན་ཡང་བག་མེད་པའི་རྒྱུ་ལྔ་པ་འདི་ལྟ་སྟེ། ཚལ་རབ་ཏུ་དགའ་བའམ། རྫིང་བུ་དགའ་བའམ། ནགས་དང་ཉེ་བའི་ནགས་དགའ་བར་གྱུར་པའམ། པད་མའི་རྫིང་བུ་དགའ་བ་རྣམས་མཐོང་ནས་དེ་དག་རྣམས་ལ་དགའ་ཞིང་དགའ་བས་དེ་དག་རྣམས་ལ་ཡང་རྩེ་དགའ་ལ་མཆོག་ཏུ་བྱེད་པར་འགྱུར་རོ། །དགེ་བ་རྣམས་སེམས་པར་མི་བྱེད་དོ། །མཉམ་པར་གཞག་པའི་དྲན་པ་ཅན་དུ་མི་འགྱུར་ཏེ་བག་མེད་པ་རྣམས་ལ་སྟེན་པའོ། །བག་མེད་པས་རྣམ་པར་སད་པར་བྱས་པའི་ཕྱིར་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་བག་མེད་པའི་རྒྱུ་ལྔ་པ་ནི་སོའུ་མྱོ་འདི་ནི་སྡིག་པའི་གྲོགས་པོ་རྣམས་ལ་སྟེན་པར་འགྱུར་ལ་དེ་དང་བསྟེན་པས་ཀྱང་རྣམ་པ་དེ་ལྟ་བུ་ཁོ་ནའི་རང་བཞིན་ཅན་དུ་སློབ་ལ་སྤྱོད་ཡུལ་རྣམས་ལ་ལྷན་ཅིག་ཏུ་སྤྱོད་པར་འགྱུར་རོ། །ཉེས་པར་སྤྱོད་པ་རྣམས་སྤྱོད་པར་འགྱུར་རོ། །བྱ་བ་ངན་པ་རྣམས་རྗེས་སུ་སྒྲུབ་པར་བྱེད་དོ། །སྡིག་པའི་གྲོགས་པོ་རྣམས་ལ་སྟེན་པ་པོ་དེ་བག་མེད་པས་གནས་པར་གྱུར་པ་རྣམས་ནི་བག་མེད་པའི་སྐྱོན་གྱིས་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་བ་ཡིན་ནོ། །གཞན་ཡང་སོའུ་མྱོ་བག་མེད་པའི་རྒྱུ་ནི་འདི་ལྟ་སྟེ་སྤྱོད་པ་རྣམ་པ་དུ་མ་བྱེད་པར་གྱུར་ལ་བློ་མང་བ་ཡིན། ལུས་ཀྱི་ལེགས་པར་བྱ་བ་རྣམས་རྩོམ་པ་མ་ཡིན། ངེས་པ་མེད་པ་དང་བློ་གང་དུ་ཡང་གནས་པ་མེད་པ་ཡིན་ཏེ། དེས་དོན་གཅིག་ལ་ཡང་ངེས་པར་རྩོམ་པ་ཡང་མ་ཡིན་ནོ། །དེའི་ལུས་ཀྱི་ལས་རྣམས་ཐམས་ཅད་ངེས་པ་ཁོ་ནར་ལེ་ལོ་ཅན་དུ་འགྱུར་རོ། །འཇིག་རྟེན་དང་འཇིག་རྟེན་ལས་འདས་པའི་ལས་ཀྱི་{{page:{number:1073,folio:301a,volume:69}}}མཐའ་ཐམས་ཅད་ཉམས་པར་འགྱུར་ཏེ། སྦྱིན་པ་མི་གཏོང་བསོད་ནམས་མི་བྱེད་ལེགས་པར་བསམ་པར་བྱ་བ་རྣམས་མི་སེམས་སོ། །ཚུལ་ཁྲིམས་ཉམས་པ་དེ་བག་མེད་པའི་རྐྱེན་རྣམས་ཀྱིས་ལུས་ཞིག་སྟེ་ཤི་བའི་འོག་ཏུ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་བག་མེད་པའི་རྒྱུ་དྲུག་པ་རྣམས་ནི་འདི་ལྟ་སྟེ། ཡང་དག་པའི་མཐོང་བ་འཕགས་པའི་བདེན་པ་བཞི་པོ་རྣམས་དང་འཕགས་པའི་ལམ་ཡན་ལག་བརྒྱད་པོ་རྣམས་ཀྱང་སུན་བཏོན་ནས། ཚུལ་བཞིན་མ་ཡིན་པ་ལྟ་བའི་རང་བཞིན་ཅན་དུ་འགྱུར་རོ། །དེ་བག་མེད་པ་དེས་དེའི་ཡིད་བག་མེད་པར་འགྱུར་ཞིང་རྣམ་པར་གཡེང་བས་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་བ་འདི་དག་ནི་བག་མེད་པའི་རྒྱུ་དྲུག་པ་ཡིན་ནོ། །གཞན་ཡང་བག་མེད་པའི་རྒྱུ་རྣམས་ཀྱིས་ཇི་ལྟར་རྟག་པ་ཁོ་ནར་ཡང་རོ་ལ་གང་དང་གང་དུ་ཡང་སྲེད་པར་གྱུར་ནས་དེ་དང་དེར་ཡང་རོས་འཆིང་བར་འགྱུར་ཞིང་། དེ་ཉིད་ལ་ཆགས་པར་ཡང་བྱེད་དོ། །ཡིད་དེ་ལ་འགྲོ་བར་འགྱུར་བ་དང་། དེའི་རང་བཞིན་ཅན་དང་། དེ་ལྟར་གྱུར་པའི་ཡིད་ཅན་དུ་འགྱུར་གྱི། དེ་གཞན་དུ་ནི་ཆུང་ཟད་ཀྱང་མི་སེམས་སོ། །ལེགས་པར་སྤྱོད་པར་མི་བྱེད་དོ། །རང་བཞིན་གྱིས་ཞི་བར་འགྱུར་བ་མ་ཡིན་ཀུན་ནས་བསྡམས་པའི་རང་བཞིན་ཅན་མ་ཡིན་ནོ། །དེ་རོ་རྣམས་ལ་མངོན་པར་སྲེད་པ་རྣམས་ཀྱིས་བསླུས་པ་དེ་ལྟར་གྱུར་པའི་གཤིས་ཅན་ལེགས་པར་བྱ་བ་མི་རྟག་པ་དང་སྡུག་བསྔལ་བ་དང་། སྟོང་པ་དང་བདག་མེད་པ་དང་བཞི་པོ་རྣམས་སྐད་ཅིག་ཙམ་ཡང་སེམས་པར་མི་བྱེད་དོ། །རང་ལ་ཕན་པ་རྣམས་མི་བྱེད་དོ། །སོའུ་མྱོ་དེ་ནི་ལུས་ཞིག་ནས་ཐབས་མ་ཡིན་པ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་ཏེ། དེ་ལྟར་ན་བག་མེད་པའི་རྒྱུར་གྱུར་པ་བདུན་པ་ཡིན་ནོ། །སོའུ་མྱོ་གཞན་ཡང་ཤིན་ཏུ་བག་མེད་པའི་རྒྱུར་གྱུར་པ་བརྒྱད་པ་ཡོད་དེ། བདེ་བ་འདི་གང་ཇི་སྲིད་དུ་ཐོབ་པར་གྱུར་པ་རྣམས་ལ་དེ་སྲིད་ཉིད་དུ་ཀུན་དུ་ཞེན་པར་བྱེད་དེ། དེ་རྟག་པ་དང་བརྟན་པ་དང་ཐེར་ཟུག་ཏུ་མཐོང་ལ་རྣམ་པར་འགྱུར་བའི་ཆོས་ཅན་དུ་དེ་མ་རྟོགས་པས་ལུས་དང་ངག་དང་ཡིད་ཀྱི་ལེགས་པར་སྤྱད་པར་སྤྱོད་པར་མི་འགྱུར་རོ། །དོན་རྣམས་དང་དོན་མ་ཡིན་པ་རྣམས་ཤེས་པ་མ་ཡིན་ནོ། །ཆོས་དང་ཆོས་མ་ཡིན་པའི་{{page:{number:1074,folio:301b,volume:69}}}རྒུད་པར་ལྟུང་བའི་སྡུག་བསྔལ་གྱི་དབང་དུ་བྱས་ནས་བློ་འཇུག་པར་འགྱུར་བ་མ་ཡིན་ནོ། །དམྱལ་བ་དང་ཡི་དགས་དུད་འགྲོ་རྣམས་ཀྱི་འགྲོ་བ་བརྒྱ་སྟོང་དུ་མ་རྣམས་སུ་སྡུག་བསྔལ་གྱི་རྣམ་པར་རྟོག་པ་དུ་མ་སོ་སོར་ཉམས་སུ་མྱོང་བ་ཡིད་ལ་སེམས་པར་ཡང་མི་བྱེད་དོ། །ཤིང་བཞིན་དུ་འཆི་བདག་ལས་བཟློག་པའི་ཐབས་ཀྱང་ཚོལ་བར་མི་བྱེད། འཁོར་བའི་སྐྱེ་བོ་ཐམས་ཅད་རབ་ཏུ་འཇོམས་པའི་བདེ་བ་ངན་པ་རྣམས་ལ་དེ་ལྟར་རབ་ཏུ་ཆགས་པ་རྣམས་ཕྱིས་འཆི་བདག་གི་དུས་སུ་ཕྱིན་ནས་ལོངས་སྤྱོད་ངན་པ་རྣམས་ལ་ཆགས་པའི་རྣམ་པར་བརྐམ་པ་དེ་རྗེས་ལ་འགྱོད་པའི་མེས་སྲེག་པར་བྱེད་དོ། །ལུས་ཞིག་ནས་ཀྱང་ཐབས་མ་ཡིན་པས་ངན་འགྲོ་ལོག་པར་ལྟུང་བ་དམྱལ་བར་སྐྱེའོ། །སོའུ་མྱོ་གཞན་ཡང་བག་མེད་པའི་རྒྱུ་དགུ་པ་ཡོད་དེ། ཇི་ལྟར་ལྷ་དང་མི་རྣམས་སྲེད་པ་དང་ལྡན་པས་རྣམ་པ་སྣ་ཚོགས་པའི་བདེ་བ་ལ་ཆགས་པའི་ཡིད་ཀྱིས་སངས་རྒྱས་དང་ཆོས་དང་དགེ་འདུན་རྣམས་ལ་སྒྲུབ་པར་མི་བྱེད་དེའི་རང་བཞིན་ཅན་ཡང་མ་ཡིན་ལ། དེ་དག་གི་ཚིག་རྣམས་ཉན་པར་མི་བྱེད་འཕགས་པའི་གདུལ་བྱར་རྗེས་སུ་གནས་པ་ཡང་མ་ཡིན། དོན་དང་དོན་མ་ཡིན་པ་རྣམས་མི་ཤེས་སོ། །དེ་དག་རྗེས་སུ་རྗོད་པར་བྱེད་པའི་རང་བཞིན་ཅན་མ་ཡིན་ནོ། །སྒྲུབ་པ་ལ་འཇུག་པར་འགྱུར་བ་མ་ཡིན། འཇིག་རྟེན་པ་རྣམས་ལ་མཆོག་ཏུ་འཇིགས་པར་སྟོན་པ་ཡིན། རྒུད་པའི་སྡུག་བསྔལ་རྣམས་རིག་པ་ཡང་མ་ཡིན་ལ། རང་གི་དོན་རྣམས་ལས་ནི་ཉམས་ཤིང་རང་གི་སེམས་ཀྱིས་བསླུས་པ་རྣམས་ནི་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བར་སྐྱེའོ། །སོའུ་མྱོ་འདི་ནི་དབང་ཕྱུག་དང་རྟག་པ་དང་བརྟན་པ་དང་ཐེར་ཟུག་ནི་མ་ཡིན་གྱི་རྣམ་པར་འགྱུར་བའི་ཆོས་ཅན་རྣམས་ཡིན་ལ། ཇི་ལྟར་འཐབ་བྲལ་གྱི་མངའ་བདག་སོའུ་མྱོ་ཁྱོད་ཁོ་ན་བཞིན་དུ་བརྒྱ་སྟོང་ཕྲག་དུ་མ་རྣམས་བྱུང་བ་ལ་དེ་དག་རྣམས་གར་སོང་། འདིར་ཡང་རང་གིས་བྱས་པའི་ལས་རྣམས་ཀྱི་འབྲས་བུའི་བགོ་སྐལ་ལ་སྤྱོད་པས་ལེགས་པར་བྱས་པ་དང་། ཉེས་པར་བྱས་པའི་ལས་ཀྱི་ཞགས་པས་ཀུན་ནས་བཅིངས་ནས་འཁོར་བ་རྣམས་ན་འཁོར་ཏེ། ལེགས་པར་བྱས་པའི་ལས་རྣམས་ཀྱིས་ནི་ལྷ་དང་མི་རྣམས་སུ་སྐྱེའོ། །མི་དགེ་བ་རྣམས་ཀྱིས་ནི་དམྱལ་བ་དང་ཡི་དགས་དང་དུད་{{page:{number:1075,folio:302a,volume:69}}}འགྲོ་རྣམས་སུ་སྐྱེའོ། །དེ་ལྟ་བས་ན་སོའུ་མྱོ་བག་མེད་པ་རྣམས་ཀྱིས་གནས་པར་འགྱུར་བར་མི་བྱ་སྟེ། གལ་ཏེ་མི་ཐོབ་པར་འདོད་པ་རྣམས་ཀྱིས་སོ། །དེ་ཅིའི་ཕྱིར་ཞེ་ན། སྲོག་དང་ལོངས་སྤྱོད་དང་གསོན་པ་ཡང་མི་རྟག་པས་ན་དེ་རྣམས་བདག་ཉིད་ཀྱི་ཡིད་ལ་བྱས་ལ་བག་མེད་པས་གནས་པར་མི་བྱའོ། །བག་མེད་པའི་རྒྱུ་གང་གིས་ལྷ་བརྒྱ་སྟོང་ཕྲག་དུ་མ་རྣམས་ལོག་པར་ལྟུང་ངོ་། །དེའི་ཕྱིར་བག་མེད་པ་ཇི་ལྟ་བས་འགྲོ་བར་མི་བྱ་སྟེ། འདི་དག་རྣམས་ནི་བླུན་པོ་རྣམས་ཀྱི་ལམ་ཡིན་གྱི་སྐྱེས་བུ་དམ་པ་རྣམས་ཀྱི་ནི་མ་ཡིན་ཏེ། གང་གི་ཕྱིར་སྐྱེས་པ་ཐམས་ཅད་ནི་ངེས་པར་འཆི་བ་མདུན་ན་རྣམ་པར་གནས་པ་ཁོ་ནའོ། །དེ་བཞིན་དུ་རྒ་བ་དང་། དེ་བཞིན་དུ་ནད་རྣམས་དང་། དེ་བཞིན་དུ་སྡུག་པ་དང་བྲལ་བ་དང་། དེ་བཞིན་དུ་དགེ་བ་དང་མི་དགེ་བའི་ལས་རྣམས་ལ་ཉེ་བར་ལོངས་སྤྱོད་པ་མི་སླུ་བ་འདི་དག་རྣམས་ནི་རྟག་ཏུ་རྗེས་སུ་འབྲེལ་པའི་ཕྱིར་ན་སྲོག་ཆགས་ཐམས་ཅད་རླག་པར་བྱེད་པའོ། །དེ་ནས་དེའི་ཚེ་ལྷ་རྣམས་ལ་བཅོམ་ལྡན་འདས་ཀྱིས་ཚིགས་སུ་བཅད་པ་གསུངས་པ་འདི་ལྟར། བག་མེད་པ་ཡི་ལྗོན་ཤིང་ལ། །ཡལ་ག་རྣམ་གསུམ་རབ་ཏུ་གནས། །རྒ་ནད་དང་ནི་འཆི་བ་སྟེ། །རྟག་ཏུ་དེ་ཡི་སྟེང་ན་གནས། །སྐྱེས་བུ་སྤྱོད་པ་དམ་ལྡན་པ། །རྒས་སོགས་ཀྱིས་ནི་གནོད་པ་མེད། །བློ་ལྡན་རྟག་པར་བྱེད་གནས་ནི། །ནམ་ཡང་བག་མེད་ཀྱིས་མི་རྒ། །སྐྱོན་རྣམས་རྟག་ཏུ་འཇོམས་པ་དང་། །བག་མེད་མཆོག་འཛིན་པ་ཡང་མིན། །དེ་ནི་སྐྱོན་དང་འཇིགས་གྲོལ་ནས། །བདེ་བ་བླ་ན་མེད་པ་ཐོབ། །བག་མེད་པས་བྱས་བདེ་རྣམས་གང་། །དེ་ནི་འཇིགས་བཅས་མཐར་ལེགས་མིན། །གང་ཡང་དེ་ལས་རྣམ་གྲོལ་བ། །དེ་བདེ་རྟག་ཏུ་འགྱུར་བ་མེད། །བརྒྱ་ཕྲག་ཐེར་འབུམ་ཕྲག་ཏུ་ཡང་། །བག་མེད་པས་ནི་རྣམ་ཉམས་བྱས། །དེ་ལྟ་ན་ཡང་མི་དབང་འགྲོ། །དེ་ལ་དང་པོ་ཁོ་ནར་གནས། །ཕྱིན་ཅི་ལོག་ནི་རྣམ་བཞིའི་ཡང་། །བག་མེད་པ་ནི་སྟེང་ན་གནས། །གནས་པའི་བག་མེད་པ་དེས་ཀྱང་། །འཇིག་རྟེན་དགྲ་རྣམས་བཞི་འཇོམས་སོ། །གང་ལ་རྣམ་རྟོག་དུ་མ་ཡི། །འཇིགས་པ་དུ་མའི་{{page:{number:1076,folio:302b,volume:69}}}གཡང་ས་ཡི། །འཁོར་བར་འཁོར་བའི་སྡུག་བསྔལ་དེ། །བག་མེད་པ་ཡི་བྱ་བ་ཡིན། །བག་མེད་གཅིག་དང་བྲལ་བ་ཡིས། །བདེ་བ་འཕོ་བ་མེད་པ་འཐོབ། །ཆོས་རྣམས་ཀུན་དང་ཟག་མེད་པ། །བག་མེད་པ་ཡིས་རྣམ་པར་འཇོམས། །ལྷ་རྣམས་ཀྱི་ཡང་བག་མེད་པ། །གོང་ནས་གོང་དུ་འཕེལ་བ་ཡིན། །བག་མེད་པ་ཡིས་ཀུན་རྨོངས་ལྷ། །ཇི་ལྟར་མྱ་ངན་འདས་པར་འགྲོ། །དེ་ལ་དེ་དག་སོའུ་མྱོ་ཡིད། །རྣམ་རྟོག་དུ་མས་སོམས་ལ་ནི། །ཇི་ལྟར་ཕྱིན་ནས་མི་གདུང་བ། །དེ་ལྟར་བདག་ལ་ཕན་པས་གནོས། །ལྷ་གང་གི་ནི་བདེ་བ་གང་། །གཞན་ཡང་ཅུང་ཟད་གང་ཕྱིས་ནི། །དེ་ཀུན་མི་རྟག་ཤེས་བྱ་སྟེ། །འདུས་བྱས་ལ་ནི་འདི་དག་འབྱུང་། །དངོས་གང་འདུས་བྱས་ནང་འདུས་པ། །ངེས་པར་དེ་ནི་རྣམ་པར་འཇིག །འབྱུང་ཞིང་རྣམ་འཇིག་མི་རྟག་བདེ། །རྟག་ཏུ་སྡུག་བསྔལ་སྐལ་ལྡན་ཡིན། །སྐྱེས་བུ་བག་མེད་པས་ཉམས་པ། །གང་ཞིག་བློ་ལ་དེ་དག་བྱེད། །དེ་ནི་འབྲལ་བ་ཀུན་བྱུང་ནས། །སྡུག་བསྔལ་གྱིས་ནི་ཡོངས་སུ་གདུང་། །དེ་ལྟར་ཚུལ་དུ་མས་བཅོམ་ལྡན་འདས་དེས་སོའུ་མྱོ་དེ་གདུལ་བར་བྱ་བའི་དོན་དུ། འཇིག་རྟེན་གྱི་མིག་དེ་ལྷའི་ཚོགས་རྣམས་ཀྱིས་ཡོངས་སུ་བསྐོར་ནས་འདུལ་བར་མཛད། བག་མེད་པ་རྣམས་ཡང་གོ་བར་མཛད་དོ། །མི་བཟོད་པའི་འཆིང་བ་གང་གིས་ལྷ་རྣམས་རང་དབང་མེད་པར་ལྟུང་ངོ་། །དེ་ནས་ལྷའི་རྒྱལ་པོས་བཅོམ་ལྡན་འདས་དེའི་སྤྱན་སྔ་ནས་ཆོས་བསྟན་པ་དེ་རྣམས་ཉེ་བར་ཐོས་པ་དང་། ལྷ་སྟོང་ཕྲག་ཉི་ཤུ་དང་བཅས་པ་རྣམས་རྒྱུན་དུ་ཞུགས་པར་གྱུར་ཏོ། །དེ་ནས་བཅོམ་ལྡན་འདས་ངས་གདུལ་བྱའི་བྱ་བ་བྱས་ན་ལྷག་མ་གཞན་ལ་ཕན་པའི་བྱ་བར་གྱུར་པ་གཞན་ཅི་ཡོད་ཅེས་དཔྱོད་པར་མཛད་དེ། དེ་ནས་ཡང་མ་འོངས་པ་མཁྱེན་པ་དང་ལྡན་པའི་བཅོམ་ལྡན་འདས་རྣམ་པར་དཔྱོད་པར་མཛད་དེ། བདག་གིས་བསྒྲུབ་པར་བྱ་བ་སེམས་ཅན་རྣམས་ལ་ཕན་པ་དང་བདེ་བར་གྱུར་པ་དང་། སྡུག་བསྔལ་གྱི་མཐའ་མར་བྱེད་པར་གྱུར་པ་གང་ཡིན་པ་མ་འོངས་པའི་དུས་ན་གཞན་ཅི་ཞིག་ཡོད། དེ་ནས་སླར་ཡང་པད་མའི་ནང་གང་ཡིན་པ་དེར་བཅོམ་ལྡན་འདས་དེས་རྫུ་{{page:{number:1077,folio:303a,volume:69}}}འཕྲུལ་གྱི་དབང་གིས་སྤྲུལ་པ་རྣམས་མཛད་དོ། །དེ་ཁོ་ན་ལྟར་རྫུ་འཕྲུལ་གྱི་ཆོ་འཕྲུལ་གྱིས་བཞག་པར་གྱུར་ལ་བྱའི་ཚོགས་རྣམས་གང་ཡིན་པ་དེ་དག་གིས་ཀྱང་ཚིགས་སུ་བཅད་པ་རྣམས་འཆད་པར་བྱེད་ལ། དེ་རྣམས་དེ་ལྟར་ཀུན་ནས་རྫོགས་པར་གྱུར་པ་དང་། རྫུ་འཕྲུལ་གྱི་ཆོ་འཕྲུལ་དེ་ཉིད་ཀྱི་སྟོབས་ཀྱིས་ཇི་ལྟར་མ་འོངས་པའི་དུས་ན་སོའུ་མྱོ་འཆི་འཕོས་ནས། མུ་སུ་ལུན་དྷ་ཞེས་བྱ་བའི་གཟུགས་སུ་འཐབ་བྲལ་བའི་མངའ་བདག་འབྱུང་སྟེ། བག་མེད་པས་གནས་པ་འབྱུང་བར་འགྱུར་རོ། །དེ་སེམས་ཅན་བཟང་པོ་འབྱུང་བར་འགྱུར་ལ། དེ་ནམ་ཞིག་ན་སྐྱེད་མོས་ཚལ་གྱི་ས་རྣམས་སུ་འགྲོ་བར་འགྱུར་ཏེ། འཇམ་ཞིང་མཐོ་བའི་རི་དེའི་སྟེང་གི་པད་མ་ཆེན་པོ་དེར་འགྲོ་བར་འགྱུར་རོ། །དེ་སྙིང་པོ་ལ་ལེགས་པར་འདུག་པར་འགྱུར་རོ། །དེ་ངས་སྤྲུལ་པའི་འོད་འདི་ཡོད་པའི་ནང་དེར་འགྲོ་བར་འགྱུར་ལ། དེ་ཅ་ཅོའི་སྒྲ་དང་ལྡན་པས་ནང་འདི་ལ་ལེགས་པར་ལྟའོ། །དེ་མཆོག་ཏུ་དགའ་བར་འགྱུར་བའི་པད་མ་ཆེན་པོ་འདིའི་ནང་ནས་འབྱུང་བར་བྱེད་པར་འགྱུར་རོ། །ཕྱིར་ཡང་ཞུགས་པར་འགྱུར་རོ། །ལྷ་གཞན་རྣམས་ལ་ཡང་ལེགས་པར་གོ་བར་བྱེད་དོ། །དེ་ལ་ལྷ་གང་དག་ཐོས་པ་བརྒྱུད་པས་མངོན་པར་དགའ་བའི་ཆོས་རྣམས་སྟོན་པའི་རྣམ་པར་བཤད་པ་རྣམས་འབྱུང་བར་འགྱུར་ཏེ། དེ་ལ་གོ་བར་བྱེད་པ་ཡིན་ནོ། །དེ་རྣམས་ཐོས་པ་ཙམ་ཉིད་ཀྱིས་མུ་སུ་ལུན་དྷ་སངས་རྒྱས་བཅོམ་ལྡན་འདས་ལ་རབ་ཏུ་དང་བ་ཐོབ་པར་འགྱུར་རོ། །སངས་རྒྱས་ལ་རབ་ཏུ་དད་པ་དེས་མྱ་ངན་ལས་འདས་པ་མཐར་བྱེད་པར་འགྱུར་རོ། །གཞན་ཡང་རབ་ཏུ་དང་བ་སྐྱེས་པས་དུས་མི་རིང་བ་ན་ཤཱཀྱ་ཐུབ་པ་ཞེས་བྱ་བ་འབྱུང་བར་འགྱུར་བ་ཡིན་ཏེ། སངས་རྒྱས་བཅོམ་ལྡན་འདས་དེའི་དྲུང་དུ་ཆོས་རྣམས་ཉན་པར་འགྱུར་རོ། །དེ་ལ་མུ་སུ་ལུན་དྷ་ཐོས་པ་བརྒྱུད་པ་འདི་དག་རྣམས་ནི་བདག་ཅག་གི་སྔོན་གྱི་ལྷ་རྣམས་ཀྱི་དྲུང་དུ་འདི་དག་རྣམས་ཐོས་ལ་དེ་ཇི་ལྟ་བུ་ཁོ་ནར་བདག་ཅག་གིས་ཐོས་པ་དེ་དེ་ལྟ་བུ་ཁོ་ན་བཞིན་དུ་འདི་ཐམས་ཅད་ཤིན་ཏུ་ངོ་མཚར་བ་སྐྱེས་པར་གྱུར་ཏོ། །ངེད་རྣམས་{{page:{number:1078,folio:303b,volume:69}}}ཀྱིས་ལེགས་པར་བསྟན་པ་འདི་དག་རྣམས་ཁྱོད་ཀྱིས་པད་མ་ཆེན་པོའི་ནང་དུ་མཐོང་བ་ལས་ཀྱང་བཅོམ་ལྡན་འདས་འཁྲུངས་པར་གྱུར་པ་འདི་ནི་ཤཱཀྱ་ཐུབ་པ་བླ་ན་མེད་པའོ། །དེའི་ཕྱིར་ན་ཐེ་ཚོམ་མེད་པས་ཁྱོད་ཆོས་ཉོན་ཅིག་དང་། བཅོམ་ལྡན་འདས་ཀྱིས་ཇི་སྐད་གསུངས་པ་དེས་དེ་བཞིན་དུ་ཁྱོད་ངེས་པར་ལེགས་པ་འཐོབ་བོ། །ལྷ་དེ་དག་རྣམས་ཀྱི་རྩ་ནས་མུ་སུ་ལུན་དྷས་ཐོས་པས་ཡང་དག་པར་དགའ་བ་སྐྱེས་པ་དང་། གུས་པ་ལེགས་པར་སྐྱེས་ཏེ་ཇི་ལྟར་བདག་གིས་ཐོས་པ་བརྒྱུད་པ་གསེར་ཐུབ་ཀྱིས་གསུངས་པའི་མདོ་འདི་དག་གིས་ཀྱང་ལྷ་རྣམས་ཀྱི་ནང་དུ་ཡིད་རབ་ཏུ་ཚིམ་པ་སྐྱེས་ན། ཇེ་དང་པོ་དངོས་ཁོ་ནར་བཅོམ་ལྡན་འདས་ཀྱི་སྤྱན་སྔར་གང་ཆོས་ཀྱི་ཚིག་རྣམས་བདག་གིས་མཉན་ན་ལྟ་བ་དག་ལ་སྨོས་ཀྱང་ཅི་དགོས་ཞེས། དེས་དེ་ལྟར་རིག་ནས་ལྷ་སྟོང་ཕྲག་བརྒྱད་ཅུ་པོ་རྣམས་དང་གང་ན་བཱ་རཱ་ཎ་སཱི་ཞེས་བྱ་བ་ཡོད་པ་དེར་འགྲོ་བར་བྱེད་པ་ན། དེས་བཅོམ་ལྡན་འདས་བལྟ་བས་ཆོག་མི་ཤེས་པ་མཐོང་བར་གྱུར་པ་ནི་བྱང་ཆུབ་ཀྱི་ཕྱོགས་རྣམས་ཀྱི་ཆོས་སུམ་ཅུ་རྩ་བདུན་པོ་རྣམས་ཀྱིས་བརྒྱན་པའི་སྐུ་གསེར་གྱི་ཕུང་པོའི་མདོག་འདྲ་བར་འོད་འབར་བར་གྱུར་པས་འཇིག་རྟེན་གྱི་ཁམས་ཐམས་ཅད་དུ་ཕན་པར་མཛད་པ་ལ་རབ་ཏུ་ཞུགས་པ། འཇིག་རྟེན་པ་རྣམས་ཀྱི་མིག་ཏུ་གྱུར་པས་འཁོར་བརྒྱ་ཕྲག་དུ་མ་རྣམས་ལ་འཕགས་པའི་བདེན་པ་བཞིའི་གཏམ་དང་ཡང་དག་པར་ལྡན་པ་སྟོན་པར་མཛད་དོ། །དེ་ནས་མུ་སུ་ལུན་དྷ་གང་ན་བཅོམ་ལྡན་འདས་བཞུགས་པ་དེར་སོང་ངོ་། །ཕྱིན་ནས་ཀྱང་སྟོང་ཕྲག་བརྒྱད་ཅུ་དང་བཅས་པའི་ལྷ་རྣམས་ཀྱིས་ཞབས་གཉིས་ལ་ཕྱག་འཚལ་ལོ། །དེ་ནས་བཅོམ་ལྡན་འདས་ཀྱིས་མུ་སུ་ལུན་དྷ་དང་ཐབས་ཅིག་ཏུ་གྱུར་པ་རྣམས་ལ་འདི་སྐད་ཅེས་བཀའ་སྩལ་ཏེ། མུ་སུ་ལུན་དྷ་བདེ་བར་འོངས་སམ། གང་ཡང་བཅོམ་ལྡན་འདས་གསེར་ཐུབ་ཀྱི་ཆོས་ཀྱེ་མདོ་ཇི་ལྟ་བ་བཞིན་དུ་རྟོགས་སམ། ཇི་ལྟ་བ་བཞིན་དུ་མུ་སུ་ལུན་དྷ་སྟོང་ཕྲག་པས་ལྷག་པར་རབ་ཏུ་དང་བ་ལེགས་པར་སྐྱེས་པར་གྱུར་ནས་འདི་སྙམ་དུ་སེམས་སོ། །ཀྱེ་མའོ་ཤིན་ཏུ་ངོ་མཚར་ཏོ་ཐམས་ཅད་མཁྱེན་པའི་ཡེ་ཤེས་ཤིན་ཏུ་ཕྲ་བའི་ཡེ་ཤེས་རྟོགས་པ་ལ་ཐོགས་{{page:{number:1079,folio:304a,volume:69}}}པ་མི་མངའ་བའི་གང་ཞིག་བདག་ལ་བྱུང་བ་དེ་དག་རྣམས་བཅོམ་ལྡན་འདས་འདིས་ཇི་ལྟ་བ་བཞིན་དུ་ལེགས་པར་མཁྱེན་ནོ། །དེ་ནས་གཞན་ཡང་མུ་སུ་ལུན་དྷས་བཅོམ་ལྡན་འདས་ཀྱི་ཞབས་གཉིས་ལ་ཕྱག་བྱས་ནས་ལྷ་སྟོང་ཕྲག་བརྒྱད་ཅུ་པོ་རྣམས་དང་ཐབས་ཅིག་ཏུ་གྱུར་པས་ཕྱོགས་གཅིག་ཏུ་འཁོད་དོ། །དེ་ནས་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏེ། མུ་སུ་ལུན་དྷས་ཆོས་བཤད་པར་བྱ་བ་རྣམས་ནི་དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ་ཚིག་འབྲུ་བཟང་པོ་འབའ་ཞིག་པ་ཡོངས་སུ་རྫོགས་པ་ཡོངས་སུ་དག་པ། ཡོངས་སུ་བྱང་བའི་ཆོས་རྣམས་ངས་བཤད་པར་བྱ་སྟེ། འདི་ལྟ་སྟེ། ལྷའི་འགྲོ་བ་པ་རྣམས་མངོན་པར་དགའ་བ་ཞེས་བྱ་བའི་ཆོས་ཀྱི་རྣམ་གྲངས་ཡོད་དེ། དེ་ལེགས་པར་རབ་ཏུ་ཡིད་ལ་བྱས་ཏེ། ཉོན་ཅིག་དང་། ངས་བཤད་པར་བྱའོ། །དེ་སྐད་ཅེས་བཀའ་སྩལ་པ་དང་། ལྷ་རྣམས་བཅོམ་ལྡན་འདས་ཀྱི་ལྟར་ཉན་པ་ལ་བཅོམ་ལྡན་འདས་ཀྱིས་འདི་སྐད་ཅེས་བཀའ་སྩལ་ཏོ། །དགེ་སློང་དག་ལྷའི་སྐྱེ་བོ་རྣམས་མངོན་པར་དགའ་བ་ཞེས་བྱ་བའི་ཆོས་ཀྱི་རྣམ་གྲངས་དེ་དག་རྣམས་གང་ཞེ་ན། འདི་ལྟར་བཅུ་གཉིས་པོ་འདི་དག་ནི་མུ་སུ་ལུན་དྷ་ལྷ་རྣམས་ཀྱི་ལམ་དུ་གྱུར་པ་གང་ལ་མངོན་པར་ཞུགས་ཏེ་རབ་ཏུ་གནས་པར་གྱུར་པའི་སྐྱེས་བུ་རྣམས་ནི་ལྷའི་ཡུལ་དུ་ལེགས་པར་ཕྱིན་པར་འགྱུར་རོ། །དཔེར་ན་ལམ་རྣམས་ལ་ཀུན་ནས་བརྟེན་ཅིང་ལམ་རྣམས་ཀྱི་རྒྱལ་པོས་ནི་འཇིགས་པ་དང་བྲལ་ཞིང་དོགས་པ་དང་བྲལ་བས་ཉམས་པ་མེད་པར་ལུས་དང་ངག་དང་ཡིད་སྙོམས་ཤིང་མི་ངལ་བར་སྐྱེས་བུ་རྣམས་གྲོང་ཁྱེར་དུ་ལེགས་པར་འཇུག་པར་བྱེད་པ་ཡིན་ལ། དེ་བཞིན་དུ་ལམ་བཅུ་གཉིས་པོ་འདི་རྣམས་ཀྱི་བཞོན་པ་ལ་སྐྱེས་བུ་དམ་པ་རྣམས་ལེགས་པར་ཞོན་ནས་ལྷ་རྣམས་ཀྱི་འཇིག་རྟེན་དུ་འགྲོའོ། །བཅུ་གཉིས་པོ་རྣམས་གང་ཞེ་ན། འདི་ལྟ་སྟེ། རེ་ཞིག་དང་པོ་ཁོ་ནར་བདེན་པའི་ལམ་མོ། །མུ་སུ་ལུན་དྷ་བདེན་པ་དེ་ལ་ཡང་ཡོན་ཏན་ལྔ་སྟེ་གང་གི་ཕྱིར་བདེན་པར་སྨྲ་བའི་སྐྱེས་བུ་རྣམས་ལ་ཡང་སྐྱེ་བོ་ཐམས་ཅད་ཀྱིས་ཡིད་ཆེས་པའི་གནས་སུ་{{page:{number:1080,folio:304b,volume:69}}}བྱེད་པར་འགྱུར་རོ། །རྟག་ཏུ་དབང་ཆེ་བར་ཡང་འགྱུར་རོ། །བཞིན་དང་མདོག་ཀྱང་རྟག་པར་རབ་ཏུ་དང་བར་འགྱུར་རོ། །ལྷ་རྣམས་ཀྱིས་ཀྱང་སྨོད་པར་མི་བྱེད་དོ། །དེ་དག་ནི་མཐོང་བའི་ཆོས་ཀྱི་འབྲས་བུ་རྣམས་ཡིན་ལ། ལུས་ཞིག་ནས་བདེ་འགྲོ་མཐོ་རིས་པ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཚིགས་སུ་བཅད་པ་ཡང་འདི་ཡིན་ཏེ། བདེན་པར་སྨྲ་བ་རྟག་ཏུ་དུལ། །ལྷ་རྣམས་ཀྱིས་ཀྱང་ཡོངས་བསྐོར་དང་། །འཇིག་རྟེན་དགའ་བར་འགྱུར་བ་དང་། །ཕྱི་ནས་ལྷ་ནི་རངས་པར་འགྱུར། །མུ་སུ་ལུན་དྷ་འདི་དག་རྣམས་ནི་མཐོ་རིས་ཀྱི་ལམ་དང་པོ་ཡིན་ནོ། །གཞན་ཡང་མུ་སུ་ལུན་དྷ་མཐོ་རིས་ཀྱི་ལམ་རྣམས་ལ་འདི་ལྟ་སྟེ། སྦྱིན་པ་མ་ཉམས་པ་དང་ཉེས་པ་ཅན་མ་ཡིན་པ་དང་སྲིད་པར་ཡོངས་སུ་འཇུག་པ་མ་ཡིན་པ་སེམས་ཀྱིས་ལེགས་པར་བསམས་པ་འདི་ནི་མཐོ་རིས་ཀྱི་ལམ་གཉིས་པ་ཡིན་པ་གང་གིས་ལྷའི་འཇིག་རྟེན་དུ་སྐྱེ་བར་འགྱུར་བ་ནི་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་རྣམས་ཡིན་ལ། མདོར་བསྡུ་ན་སྦྱིན་པའི་ཡོན་ཏན་ནི་རྣམ་པ་གསུམ་སྟེ། འདི་ལྟ་སྟེ། འཇིག་རྟེན་པ་རྣམས་འཐུན་པར་འཛིན་པར་འགྱུར་རོ། །རྟག་ཏུ་སེམས་བསྒོམས་པའི་བདག་ཉིད་ཅན་ཡིན་པའི་ཕྱིར་ན་སེམས་ཀྱི་བདེ་བ་ཉམས་སུ་མྱོང་བར་བྱེད་དེ། ཕྱི་མར་ཡང་ལོངས་སྤྱོད་ཆེན་པོ་དང་ལྡན་པར་འགྱུར་རོ། །འདི་ནི་ལྷའི་འཇིག་རྟེན་པ་རྣམས་ཀྱི་ལམ་གཉིས་པའོ། །འདི་ལ་ཡང་ཚིགས་སུ་བཅད་པ། སྦྱིན་པ་བྱིན་པས་འཐུན་གྱུར་ཞིང་། །སེམས་ཀྱི་རྒྱུད་ཀྱང་ཚིམ་པར་བྱེད། །ཕྱིས་དེ་ལོངས་སྤྱོད་ལྡན་པར་འགྱུར། །སྦྱིན་པའི་འབྲས་བུ་འདི་འདྲ་ཡིན། །གཞན་ཡང་མུ་སུ་ལུན་དྷ་མཐོ་རིས་ཀྱི་ལམ་གསུམ་པ་འདི་ལྟ་སྟེ་བཟོད་པའོ། །བཟོད་པ་དང་ལྡན་པའི་སྐྱེས་བུ་རྣམས་ལ་ནི་ཡོན་ཏན་འདི་དག་རྣམས་ཡིན་ཏེ། འདི་ལྟ་སྟེ། འཐབ་པ་དང་རྩོད་པ་དང་འགྱེད་པར་མི་འགྱུར་རོ། །འདི་ནི་ཡོན་ཏན་དང་པོ་ཡིན་ནོ། །འདིའི་ནོར་རྣམས་དབྲོག་པར་བྱར་མི་ནུས་སོ། །སྐྱེ་བོ་ཐམས་ཅད་དང་འཐུན་པར་འགྱུར་རོ། །ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེའོ། །འདི་ལ་ཡང་ཚིགས་སུ་བཅད་པ། བཟོད་པའི་སྤྱོད་{{page:{number:1081,folio:305a,volume:69}}}དང་ཡང་དག་ལྡན། །གྲོགས་ལྡན་ཅིས་ཀྱང་འཇིགས་པ་མེད། །འཇིག་རྟེན་འདིར་ནི་འཐུན་འགྱུར་ཞིང་། །ཕྱི་ནས་ལྷ་རྣམས་དག་ཏུ་དགའ། །གཞན་ཡང་མུ་སུ་ལུན་དྷ་མཐོ་རིས་ཀྱི་ལམ་རྣམས་ལ་བཞི་པ་འདི་ལྟ་སྟེ། ཚིག་སྙན་པའོ། །སྙན་པ་ལས་ཀྱང་ཡོན་ཏན་དྲུག་ཏུ་འགྱུར་བ་ནི་འདི་ལྟ་སྟེ། སྐྱེ་བོ་རྣམས་ཐམས་ཅད་དགའ་བར་འགྱུར་བ་དང་། བདག་ཉིད་སུ་ལ་ཡང་མི་འཇིགས་པ་དང་། རྟག་ཏུ་བདེ་བས་དགའ་བ་དང་། རབ་ཏུ་དང་བ་དང་། དོགས་པ་རྣམས་མེད་པ་དང་། ཉེ་བར་སྟེན་པར་གྱུར་པ་དང་རྣམས་ཏེ་ཡོན་ཏན་དྲུག་པོ་དེ་དག་ཡིན་ནོ། །ཚིག་སྙན་པར་གྱུར་པ་འདི་ལ་ཡང་ཚིགས་སུ་བཅད་པ། འཇིག་རྟེན་པ་འདི་དགར་གྱུར་དང་། །འདིར་ཡང་སྙན་པ་མངོན་པར་འཕེལ། །བཞིན་ནི་བལྟ་བར་འོས་འགྱུར་ཞིང་། །ལྷ་ཡི་འཇིག་རྟེན་དུ་ཡང་འགྲོ། །གཞན་ཡང་མུ་སུ་ལུན་དྷ་ལྷའི་འཇིག་རྟེན་པ་རྣམས་ཀྱི་ལམ་ལྔ་པ། འདི་ལྟ་སྟེ། ཐམས་ཅད་ལ་ཡང་དེ་སྙིང་བརྩེ་བ་དང་ལྡན་པའོ། །བརྩེ་བ་དང་ལྡན་པའི་སྐྱེས་བུ་རྣམས་ནི་མྱ་ངན་ལས་འདས་པའི་མཐར་བྱེད་པར་འགྱུར་ཏེ། དེའི་ཉི་མ་རེ་རེ་ཞིང་འཁོར་མཐའ་ཡས་པ་དང་ཡོན་ཏན་ཚད་མེད་པར་འགྱུར་རོ། །ཚིགས་སུ་བཅད་པ་ནི་འདི་ཡིན་ཏེ། འཇིག་རྟེན་སྐྱེ་བོ་ཐམས་ཅད་ཀྱི། །དེ་ནི་ཕ་འདྲ་མ་འདྲ་ཉིད། །རྟག་པར་སྙིང་རྗེ་རིན་ཆེན་ནི། །གང་དག་ཡིད་ལ་གནས་པའི་མཆོག །གཞན་ཡང་མུ་སུ་ལུན་དྷ་ལྷའི་ལམ་དྲུག་པ་གང་དག་གིས་སྐྱེས་བུ་རྣམས་ལྷའི་འཇིག་རྟེན་དུ་སྐྱེད་མོས་ཚལ་གྱི་ལྟད་མོ་བཞིན་དུ་འགྲོ་བར་འགྱུར་བ་ནི་འདི་ལྟ་སྟེ། སེམས་རབ་ཏུ་མཉམ་པར་བཞག་པའི་ཕྱིར་ན་སྐྱེས་བུ་རྣམས་ལེགས་པར་བྱ་བ་རྣམས་བྱེད་པར་འགྱུར་བ་ཡིན་ཞིང་ལེགས་པར་བསམ་པ་སེམས་པར་བྱེད་པ་ཡིན། ངག་རྣམས་ལེགས་པར་འགྱུར་བ་ཡིན་ནོ། །དེ་དག་རྣམས་ནི་མདོར་བསྡུ་ན་ལེགས་པར་སེམས་མཉམ་པར་བཞག་པ་རྣམས་ཀྱི་ཡོན་ཏན་ཡིན་ནོ། །འདི་ལ་ཡང་ཚིགས་སུ་བཅད་པ། སེམས་ནི་རབ་ཏུ་མཉམ་བཞག་པ། །རྟག་ཏུ་ཆོས་ནི་རྗེས་མཐོང་ཞིང་། །ཉེས་པའི་དབང་གིས་མི་འགྲོ་སྟེ། །ཉི་ལ་མུན་པ་སྐྱེ་མིན་{{page:{number:1082,folio:305b,volume:69}}}བཞིན། །མུ་སུ་ལུན་དྷ་དེ་དག་རྣམས་ནི་དགེ་བའི་ཆོས་ཐམས་ཅད་ཀྱི་རྩ་བར་གྱུར་པ་ཡིན་ཏེ། འདི་ལྟ་སྟེ། སེམས་རབ་ཏུ་མཉམ་པར་བཞག་པའོ། །གཞན་ཡང་ལྷའི་ལམ་བདུན་པ་རྣམས་གང་ལ་ཞུགས་ནས་སྐྱེས་བུ་རྣམས་ལྷའི་འཇིག་རྟེན་དུ་ཕྱིན་པར་བྱེད་པ་རྣམས་ནི་འདི་ལྟ་སྟེ། ཡང་དག་པའི་ལྟ་བ་ལ་གནས་པའི་སྐྱེས་བུ་རྣམས་མྱ་ངན་ལས་འདས་པ་ཉིད་ལ་ཡང་གནས་པར་གྱུར་ན་ལྷའི་འཇིག་རྟེན་དུ་འགྱུར་བ་ལ་ལྟ་སྨོས་ཀྱང་ཅི་དགོས། དེའི་ལུས་དང་ངག་དང་ཡིད་ཀྱི་ལས་ཀྱི་མཐའ་ཅུང་ཟད་གང་བྱེད་པ་དེ་དག་རྣམས་ཐམས་ཅད་ཀྱང་ཕན་པའི་དོན་ཁོ་ན་ཡིན་པས་མྱ་ངན་ལས་འདས་པ་རྟོགས་པའི་དོན་དུ་འགྱུར་རོ། །ལྷའི་འཇིག་རྟེན་དུ་སྐྱེ་བར་འགྱུར་རོ། །ཡང་འདི་ལ་ཚིགས་སུ་བཅད་པར་གྱུར་པ་ནི། ཡང་དག་ལྟ་བས་ཕུལ་བྱུང་བ། །གང་གི་སེམས་ལ་འབྱུང་འགྱུར་བ། །ཁྱིམ་པ་ཡིན་ཡང་འཁོར་བ་ཡི། །འཆིང་བ་ལས་གྲོལ་དེ་ཤེས་བྱ། །གཞན་ཡང་ལྷའི་ལམ་བརྒྱད་པ་རྣམས་འདི་ལྟ་སྟེ། སྡིག་པའི་གྲོགས་པོ་ཡོངས་སུ་སྤངས་པ་རྣམས་ལ་མདོར་བསྡུ་ན་སྐྱོན་གསུམ་མི་འབྱུང་སྟེ། སྐྱེས་བུ་དམ་པ་རྣམས་སྤོང་བར་མི་འགྱུར་བ་དང་། བསླབ་པ་མཚུངས་པ་ཡིན་ཞེས་བྱས་ནས་ཞལ་སྔ་ནས་ཡིད་ཆེས་པའི་གནས་སུ་ཡང་འགྱུར་རོ། །གཞན་ཡང་སྐྱོན་ཁྱད་པར་ཅན་རྣམས་འབྱུང་བར་མི་འགྱུར་བ་ཡིན་ནོ། འདི་ལ་ཡང་ཚིགས་སུ་བཅད་པ་ནི། སྡིག་པའི་གྲོགས་པོ་མི་སྟེན་པའི། །སྐྱེས་བུ་བདེ་བའི་སྐལ་ལྡན་ཡིན། །སྡིག་པའི་གྲོགས་པོ་ལེགས་བསྟེན་པས། །དོན་མིན་ཀུན་གྱི་མཆོག་ཏུ་འགྱུར། །གཞན་ཡང་མུ་སུ་ལུན་དྷ་ལམ་དགུ་པ་འདི་ལྟ་སྟེ། དམ་པའི་ཆོས་ཉན་པར་བྱེད་པའོ། །དམ་པའི་ཆོས་ལ་ཡང་མདོར་བསྡུ་ན་ཡོན་ཏན་བདུན་ཡོད་དེ། འདི་ལྟར་མ་ཐོས་པ་རྣམས་ཐོས་པར་བྱེད། ཐོས་པ་རྣམས་རྟས་པར་བྱེད། གང་ཡང་ཐ་མལ་པའི་སྡིག་པར་གྱུར་པ་དེ་དག་རྣམས་སྤོང་བར་བྱེད་དོ། །འཕགས་པ་རྣམས་ལ་ལྟ་བའི་རང་བཞིན་ཅན་དུ་འགྱུར་རོ། །སངས་རྒྱས་ལ་ཕྱིར་ཞིང་ཉིད་དུ་རབ་ཏུ་དང་བ་སྐྱེ་བར་འགྱུར་བ་ཡིན་ནོ། །འདིའི་ཚེ་དག་ཀྱང་འཕེལ་བར་འགྱུར་བ་ཡིན་{{page:{number:1083,folio:306a,volume:69}}}ནོ། །ལུས་ཞིག་ནས་ཀྱང་ལྷ་རྣམས་སུ་སྐྱེ་བར་འགྱུར་བ་ཡིན་ནོ། །འདི་ལྟར་ཡིན་པ་ལ་ཡང་ཚིགས་སུ་བཅད་པ། སྐྱེས་བུས་མ་ཐོས་ཐོས་པར་བྱེད། །ཐོས་པ་ཡང་ནི་བརྟན་པར་འགྱུར། །སྡིག་པ་སྤོང་བར་བྱེད་པ་ཡིན། །ཕྱི་མར་ལྷར་ནི་སྐྱེ་བ་ཡིན། །གཞན་ཡང་མུ་སུ་ལུན་དྷ་ལྷའི་ལམ་བཅུ་པ་ནི་འདི་ལྟ་སྟེ། སེམས་འཇམ་པོར་འགྱུར་བའོ། །དེ་ལ་ཡང་ཡོན་ཏན་བཞི་ནི་འདི་ལྟ་སྟེ། ཞེ་སྡང་བར་མི་བྱེད་དོ། །གལ་ཏེ་བརྒྱ་ལ་ཞིག་བྱས་ན་ཡང་དེ་བརྟན་པར་མི་བྱེད་དོ། །ཁྲོ་བས་ཤིན་ཏུ་གནོད་པར་མི་འགྱུར་རོ། །ལུས་ཞིག་ནས་ཀྱང་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཚིགས་སུ་བཅད་པ་ཡང་འདི་ཡིན་ཏེ། སེམས་གང་དགེ་བ་དྲི་མེད་ལྡན། །ཞེ་སྡང་གིས་ནི་གནོད་བྱེད་མིན། །བརྣབ་སེམས་དྲི་མ་འབྱུང་མིན་ཏེ། །ལྷ་ཡི་འཇིག་རྟེན་དུ་ཡང་སྐྱེ། །གཞན་ཡང་མུ་སུ་ལུན་དྷ་ལྷའི་ལམ་རྣམས་ལས་བཅུ་གཅིག་པ་ནི་འདི་ལྟ་སྟེ། ལས་དང་འབྲས་བུ་ལ་དད་པའི་སྟོབས་བསྐྱེད་པའོ། །ལས་ཀྱི་འབྲས་བུ་རྣམས་ལ་དད་པའི་སྟོབས་སྐྱེད་པའི་སྐྱེས་བུ་རྣམས་ནི་སྡིག་པ་ཐམས་ཅད་རྣམ་པར་སྤངས་པར་འགྱུར་རོ། །ཁ་ན་མ་ཐོ་བ་ཅུང་ཟད་ཙམ་རྣམས་ལ་ཡང་འཇིགས་པར་ལྟ་བར་འགྱུར་རོ། །དེས་ལེགས་པར་བྱས་པ་དང་ཉེས་པར་བྱས་པའི་ལས་རྣམས་ཀྱི་འབྲས་བུ་ཡང་ཀུན་ནས་རིག་པར་འགྱུར་རོ། །འདི་ལྟ་སྟེ། འདུས་བྱས་རྣམས་བྱེད་པར་མི་འགྱུར་རོ། །དེ་ལེགས་པར་བྱས་པའི་ལས་ལ་གོམས་པའི་དབང་གིས་ལུས་ཞིག་ནས་བདེ་འགྲོ་མཐོ་རིས་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཚིགས་སུ་བཅད་པ་ཡང་འདི་ཡིན་ཏེ། གང་གི་ལས་འབྲས་རྣམ་སྨིན་ཤེས། །རྟག་ཏུ་ཕྲ་མོ་ལེགས་མཐོང་བ། །འདི་ནི་སྡིག་པས་གོས་མིན་ཏེ། །འདམ་གྱི་པད་མ་ཇི་བཞིན་ནོ། །གཞན་ཡང་མུ་སུ་ལུན་དྷ་མཐོ་རིས་ཀྱི་ལམ་གང་དག་ལ་མངོན་པར་ཞུགས་ནས་སྐྱེས་བུ་ལྷ་རྣམས་ཀྱི་འཇིག་རྟེན་དུ་སྐྱེ་བར་འགྱུར་བ་ནི་འདི་ལྟ་སྟེ། དཀོན་མཆོག་གསུམ་ལ་རབ་ཏུ་དང་བ་ཕྱིན་ཅི་མ་ལོག་པའོ། །དཀོན་མཆོག་གསུམ་ལ་རབ་ཏུ་དང་བའི་ཕྱིན་ཅི་མ་ལོག་པ་དེ་ནི་ཡོན་ཏན་བརྒྱ་ཕྲག་དུ་མ་དང་ལྡན་པ་ཡིན་པ་{{page:{number:1084,folio:306b,volume:69}}}གང་གི་ཕྱིར་ན་ཡོན་ཏན་དུ་མ་དང་ལྡན་པ་དེས་ཀྱང་ཡོན་ཏན་རྣམས་ཟིལ་གྱིས་མནན་ནས་རྣམ་པར་རྒྱལ་བས་གསལ་ཞིང་མཛེས་སོ། །འདི་ལྟ་སྟེ། སྐྱེས་བུ་དེ་དག་རྣམས་ནི་མྱ་ངན་ལས་འདས་པའི་མཐར་ཕྱིན་པར་འགྱུར་རོ། །སྔོན་དུ་ལྷ་དང་མི་རྣམས་ཀྱི་བདེ་བ་ཉམས་སུ་མྱོང་བར་འགྱུར་ཏེ། ལམ་བཅུ་གཉིས་པོ་འདིས་སྐྱེས་བུ་རྣམས་སམ། ལྷ་གང་དག་བག་མེད་པ་དང་ལྡན་པ་མ་ཡིན་པ་དེ་དག་རྣམས་ཀྱང་མཐོ་རིས་སུ་འགྲོའོ། །བག་མེད་པ་ལ་ཞུགས་པའི་སྐྱེས་བུ་རྣམས་ནི་འཇིག་རྟེན་པ་དང་། འཇིག་རྟེན་ལས་འདས་པའི་བདེ་བ་རྣམས་ཀྱང་མི་ཐོབ་པའོ། །དེ་ལྟ་བས་ན་མུ་སུ་ལུན་དྷ་ཇི་ལྟ་བུ་ཁོ་ནར་སྔོན་གྱི་དྲང་སྲོང་གསེར་ཐུབ་དེས། འཐབ་བྲལ་བ་རྣམས་ཀྱི་བདག་པོ་སོའུ་མྱོ་དེ་ལ་ཆོས་བསྟན་པའི་ཆོས་དེ་ཉིད་ཁོ་ན་དེ་བཞིན་གཤེགས་པ་རྣམས་ཐམས་ཅད་ཀྱི་ཡིན་པ་ཡང་། ཇི་ལྟ་བ་བཞིན་དུ་ཁྱོད་ཀྱི་ཚེ་ཆེས་རྒན་པ་རྣམས་ཀྱི་དྲུང་ནས་ཐོས་པ་ཡིན་ནོ། །འདི་ལ་ཡང་ཚིགས་སུ་བཅད་པར་གྱུར་པ་ནི། དཀོན་མཆོག་གསུམ་ལ་རབ་དད་པ། །འབྱུང་འགྱུར་འབྲས་བུ་དུ་མ་དང་། །མྱ་ངན་འདའ་བར་འགྱུར་བ་སྟེ། །སྔོན་དུ་ཉེ་བར་མཐོ་རིས་སྐྱེ། །ལམ་བཅུ་གཉིས་པོ་དེ་དག་རྣམས་བར་མ་ཆད་པས་དེར་རྟག་ཏུ་འགྲོ་བར་འགྱུར་གྱི་གཞན་དུ་ནི་མ་ཡིན་ནོ། །དེ་ནས་མུ་སུ་ལུན་དྷས་བཅོམ་ལྡན་འདས་ཀྱི་སྤྱན་སྔ་ནས་ཆོས་ཀྱི་རྣམ་གྲངས་འདི་ཐོས་པས། ལྷ་བརྒྱ་སྟོང་ཕྲག་བརྒྱད་ཅུ་པོ་རྣམས་དང་རྒྱུན་དུ་ཞུགས་པའི་འབྲས་བུ་ཐོབ་པར་གྱུར་ཏོ། །དེ་ནས་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷས། བཅོམ་ལྡན་འདས་ཀྱི་ཞབས་གཉིས་ལ་ཕྱག་འཚལ་ནས། ཚིགས་སུ་བཅད་པ་འདི་དག་རྣམས་སྨྲས་ཏེ། ཇི་ལྟར། དེ་བཞིན་གཤེགས་པ་ཁྱོད་དྲིན་གྱིས། །ངན་སོང་འཇིགས་པ་ལས་བདག་གྲོལ། །ལྷ་ནི་འདི་རྣམས་ཐམས་ཅད་ཀྱང་། །མགོན་པོ་ཁྱོད་ཀྱི་ཆོས་ཀྱིས་བསྒྲལ། །སྲིད་པའི་བཙོན་ར་རྒྱ་ཆེན་ལ། །ལྷ་དང་བཅས་པ་རབ་ཞུགས་པ། །བདེར་གཤེགས་བསྟན་པ་གང་ལ་བདག །བདག་གི་སྐྱེ་བ་དེང་འབྲས་བཅས། །{{page:{number:1085,folio:307a,volume:69}}}དེ་སྐད་ཅེས་སྨྲས་ནས། མུ་སུ་ལུན་དྷ་བཱ་རཱ་ཎ་སཱི་ནས་འཕགས་ནས། ལྷའི་ཚོགས་དང་བཅས་པ་རྣམས་ནམ་མཁའི་དཀྱིལ་དུ་འཕགས་ཏེ། དེ་རྣམས་གང་ན་འཐབ་བྲལ་བ་རྣམས་ཀྱི་ས་རྣམས་ཡོད་པ་དེར། ལྷ་དེ་ཐམས་ཅད་ཉིད་རབ་ཏུ་ཞུགས་ནས། དེ་རྣམས་དེ་རེ་ཞིག་གི་ཚེ་དགའ་དགུར་གྱུར་པས་ཀྱང་ཀུན་ཏུ་སྤྱོད་དེ། ཇི་སྲིད་དུ་དེ་དག་རྣམས། སྐྱེ་བ་གཅིག་གི་དབང་དུ་བྱས་པའི་ཚེ་མ་ཟད་ཀྱི་བར་དུའོ། །དེ་ཟད་ནས་ཕྱིས་ཀྱང་གང་གིས་སྡིག་པའི་སྒོ་རྣམས་བཅད་པའི་མི་རྣམས་སུ་དེ་སྐྱེའོ། །སྐྱེས་ནས་ཀྱང་། མཆོག་ཏུ་གཞོན་ཤ་ཆགས་པ་དང་། གཟུགས་དང་ལང་ཚོ་ཕུལ་དུ་ཕྱིན་པ་དང་འབྱོར་ཅིང་ཡང་ཡུལ་ལྗོངས་ལ་དབང་བར་འགྱུར་རོ། །གང་དག་རྒྱུན་དུ་ཞུགས་པ་མ་ཡིན་པ་དེ་དག་རྣམས་ནི་ཚེ་འཕོས་ནས། ཇི་ལྟར་ཆོས་རྣམས་ཀྱིས་ཉེ་བར་འགྲོ་བར་འགྱུར་བ་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེའོ། །དེ་དག་རྣམས་ནས་འཕོས་ནས་གལ་ཏེ་ཡང་མི་རྣམས་དང་སྐལ་བ་མཚུངས་པར་མིར་སྐྱེས་ན་ཡང་། དེ་རྣམས་དེ་བཞིན་དུ་གཞོན་ཤ་ཅན་དུ་འགྱུར་ཞིང་རྒྱན་དང་ཆ་ལུགས་ལ་མཆོག་ཏུ་དགའ་བར་ཡང་འགྱུར་ཏེ། དེའི་རྒྱུ་འཐུན་པའི་ལས་རྣམས་ཀྱིས་སོ།། །{{page:{number:1086,folio:1b,volume:70}}}༄༅༅། །འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་རྩ་དྲུག་པ། གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ས་རྣམས་ལ་རྣམ་པར་ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བར་གྱུར་པ་ནི་འཐབ་བྲལ་བའི་ལྷ་རྣམས་ཀྱི་ས་ཇི་ལྟ་བ་བཞིན་དུ་ཡོད་པ་བཞོན་པ་རྒྱ་ཆེ་བ་ལ་རྣམ་པར་རྒྱུ་བ་ཞེས་བྱ་བའོ། །དེར་ཡང་ལས་གང་གིས་སེམས་ཅན་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་པས་མཐོང་སྟེ་སྐྱེས་བུ་དམ་པ་གང་དག་གིས་དགེ་བའི་བཤེས་གཉེན་བདག་ཉིད་ལ་བདེ་ལེགས་སྟོན་པར་བྱེད་པས་ནི་དཔེ་མེད་པའི་ཡུལ་གྱི་ཡོན་ཏན་དང་ལྡན་པ་ཡང་གང་ཁོ་ན་བདག་གིས་གཟུགས་མཐོང་བ་དེ་ཉིད་ནི་འདོད་པ་སྡུག་པ་ཡིད་དུ་འོང་བ་གཞན་རྣམས་དང་འདྲ་བ་མ་ཡིན་པ་རྣམས་མཐོང་ངོ་། །གང་ཡང་རྣ་བས་ཐོས་པ་རྣམས་ནི་རྣམ་པ་སྣ་ཚོགས་པའི་གླུ་རྣམས་དང་། བྱའི་སྒྲ་དང་{{page:{number:1087,folio:2a,volume:70}}}ཆུ་ཀླུང་དང་འབབ་ཆུ་དང་། མཚེའུ་ལ་སོགས་པའི་སྒྲ་རྣམས་ཏེ། དེ་རྣམས་ནི་འདོད་པ་སྡུག་པ་ཡིད་དུ་འོང་བ་གཞན་རྣམས་དང་མི་འདྲ་བ་མཚུངས་པ་མེད་པར་གྱུར་པས་ཡིད་ཚིམ་པ་མེད་པར་བྱེད་པ་རྣམས་ཡིན་ནོ། །དེ་བཞིན་དུ་བདག་གིས་སྣས་སྣོམ་པ་རྣམས་གང་ཡིན་པ་དེ་རྣམས་ཀྱང་འདོད་པ་སྡུག་པ་ཡིད་དུ་འོང་བ་རྣམ་པ་དུ་མར་གཞན་རྣམས་དང་འདྲ་བ་མ་ཡིན་པར་གྱུར་པ་སྔ་ན་མེད་པ་ཡིད་ཚིམ་པ་མེད་པར་བྱེད་པ་རྣམས་བདག་གིས་སྣོམ་མོ། །གཞན་ཡང་བདག་གི་ལྕེས་རོ་རྣམ་པ་དུ་མ་མྱོང་བར་བྱེད་པ་ན་དེ་རྣམས་ཀྱང་རྣམ་པ་དུ་མར་གཞན་དང་མི་འདྲ་བ་ཡིད་ངོམས་པ་མེད་པར་བྱེད་པ་རྣམས་སོ། །གང་ཡང་བདག་གི་ལུས་ཀྱིས་རེག་བྱ་རྣམས་ལ་རེག་པར་བྱེད་པ་ན་རྣམ་པ་སྣ་ཚོགས་ཤིང་རྣམ་པ་དུ་མར་གཞན་དང་མཚུངས་པ་མ་ཡིན་པ་ཡུལ་གྱི་བདེ་བ་གང་ཅུང་ཟད་ཀྱང་མ་ལུས་པ་ཐམས་ཅད་ནགས་འདི་དག་རྣམས་ན་མེད་པ་མ་ཡིན་ཏེ། ལྷ་རྫས་ཀྱི་འདོད་པའི་ཡོན་ཏན་ལྔ་པོ་རྣམས་རྣམ་པ་དུ་མར་ཕུན་སུམ་ཚོགས་པ་རྣམ་པར་བརྟག་པར་བྱ་བ་དུ་མར་གཞན་རྣམས་དང་མཚུངས་པ་མ་ཡིན་པའི་ལྷ་རྣམས་སུ་སྐྱེའོ། །ལྷ་རྣམས་ཀྱིས་ནགས་རྣམས་མཐོང་བས་ནི་མ་ཡིན་གྱི་ནགས་འདི་དག་ཏུ་ཞུགས་པ་ཙམ་ཉིད་ན་ལྷ་ཁྱེད་རྣམས་འདིར་ཤིན་ཏུ་ངོ་མཚར་བར་གྱུར་པར་མཐོང་བ་ཡིན་ལ། གང་ཡང་ལྷ་རྣམས་ཀྱི་མངའ་བདག་མུ་སུ་ལུན་དྷ་སྔོན་དུ་བྱས་ནས་ལྷ་འདི་དག་རྣམས་ནང་རྣམས་སུ་འཇུག་པར་གྱུར་པ་ལྟ་སྨོས་ཀྱང་ཅི་དགོས། དེ་ལ་ཡང་བྱེ་བ་སྟོང་ཕྲག་ས་ཡ་ཕྲག་དགུའི་རྒྱན་དང་ཆ་བྱད་རྣམ་པ་སྣ་ཚོགས་པའི་གཟུགས་དང་ལང་ཚོ་དང་གླུ་དང་རོལ་མོའི་{{page:{number:1088,folio:2b,volume:70}}}ཡོན་ཏན་རྣམས་དང་ལྡན་པའི་ལྷའི་བུ་མོ་རབ་ཏུ་དགའ་བར་གྱུར་པའི་བཞིན་མངོན་དུ་བསྟན་པར་གྱུར་པ་བྱེ་བ་སྟོང་ཕྲག་ས་ཡ་ཕྲག་དགུས་མངོན་པར་མཆོད་པར་བྱེད་པར་གྱུར་པའི་འདོད་པའི་ཡོན་ཏན་ལྔ་ཕུན་སུམ་ཚོགས་པའི་དཔལ་ལ་སྤྱོད་པར་བྱེད་པ་རྣམས་ཡིན་ཞིང་། ལྷ་དེ་དག་རྣམས་ཀྱིས་མངའ་བདག་མུ་སུ་ལུན་དྷ་དེ་ལ་ནི་ཅི་ནས་ཀྱང་ལྷ་རྣམས་ཀྱིས་ལེགས་པར་ལྟ་བར་བྱེད་པ་ཡིན་ཏེ་རྒྱུ་གང་གིས་ཡིན་ན་ཡུལ་རྣམས་དེའི་ཡིན་པའི་ཕྱིར་དང་། དེ་ཡང་བདག་ཅག་ཐམས་ཅད་ཀྱི་མངའ་བདག་ཏུ་གྱུར་པ་ཕ་བཞིན་དང་མ་བཞིན་དུ་འཐབ་བྲལ་གྱི་ས་རྣམས་སུ་ལེགས་པ་སློབ་པར་བྱེད་པ་ཡིན་ནོ། །དེ་དག་རྣམས་ཐོས་ནས་ལྷ་གསར་དུ་སྐྱེས་པ་དེ་དག་ཕྱིར་ཡང་ལྷའི་བུ་མོ་དེ་དག་གིས་ཡོངས་སུ་བསྐོར་བའི་ལྷ་ཉིད་ལ་ལྟ་བར་བྱེད་དེ། དམན་པ་དང་བར་མའི་གཟུགས་དང་ཆ་བྱད་དང་རྒྱན་ཅན་སྐྱེའོ། །རེ་རེ་ཞིང་འདོད་པའི་ཡོན་ཏན་དང་བདེ་བའི་ཟས་ཀྱིས་གནས་པ་འདོད་པའི་ཡོན་ཏན་ལྔའི་ཟས་དང་ལྡན་པ་རྣམས་ཀྱིས་མངོན་པར་མཐོང་ནས་རྩེ་བར་བྱེད་པར་འགྱུར་བ་དང་། ལྷ་མོ་དེ་དག་རྣམས་དང་ལྷ་གཞན་རྣམས་ཀྱིས་ཀྱང་ངག་སྙན་པས་མཉེས་པར་བྱེད་པར་འགྱུར་ལ། དེ་ན་ཡོན་ཏན་སྟོང་ཕྲག་དུ་མ་དང་ལྡན་པ་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་རྣམས་ཀྱིས་ཉེ་བར་མཛེས་པར་གྱུར་པ་ཤིང་གི་ཕྲེང་བ་བརྒྱ་སྟོང་ཕྲག་དུ་མས་ཡོངས་སུ་མཛེས་པར་བྱས་པ་དཔག་བསམ་གྱི་ཤིང་གི་ནགས་ལ་གཞན་རྣམས་ལ་གང་དང་གང་དག་བསམས་པ་དེ་དང་དེ་དག་རྣམས་དཔག་བསམ་གྱི་ཤིང་དེ་རྣམས་ལས་བྱུང་ངོ་། །དེ་ལྟར་ཡོན་ཏན་ཕུན་སུམ་ཚོགས་པའི་ཤིང་དེ་དག་རྣམས་ལ་གསར་དུ་སྐྱེས་པའི་ལྷས་ཤིང་དེ་དག་ཡོན་ཏན་ཕུལ་དུ་བྱུང་བ་རྣམས་དུ་མར་ཕུན་སུམ་ཚོགས་པའི་ཡུལ་གྱི་ལོངས་སྤྱོད་རྣམས་གང་ཡིན་པ་ཁོ་ནས་དགའ་བའི་ནགས་རྣམས་མངོན་པར་མཐོང་ནས་མིག་གི་རྒྱུ་བ་ཕྱིར་མི་ཟློགས་པའི་ཤིན་ཏུ་བར་ཡང་དགའ་བ་འདི་དག་རྣམས་ལ་རྟག་པར་རྒྱུན་མི་ཆད་པར་རབ་ཏུ་ལྟ་བར་གྱུར་པས་དེ་དག་རྣམས་དང་བཅས་པ་ནགས་ཆེན་པོ་དེའི་ནང་དུ་ལེགས་པར་གཞུག་པར་བྱེད་ལ། བཟའ་བ་དང་བཏུང་བའི་ཆུ་ཀླུང་བརྒྱ་སྟོང་ཕྲག་མང་{{page:{number:1089,folio:3a,volume:70}}}པོ་དང་ལྡན་པ་ཁ་དོག་སྣ་ཚོགས་པའི་བྱ་རྣམས་ཀྱིས་ཉེ་འཁོར་ན་ཅ་ཅོའི་སྒྲ་རབ་ཏུ་འབྱིན་པ་དང་ཤིན་ཏུ་མཉན་པར་འོས་པའི་ལྷ་མོའི་ཚོགས་ཀྱིས་གླུ་མཆོག་གི་སྒྲ་རྣམས་ཀྱིས་ཀུན་ཏུ་གང་བར་གྱུར་པའི་བྱའི་སྒྲ་རྣམས་དང་འདྲེས་པས་ཡིད་འཕྲོག་པར་བྱེད་དོ། །གཞན་ཡང་ལྷ་གཞན་རྣམས་ཞུགས་པར་གྱུར་པ་ན་ལྷ་གསར་དུ་སྐྱེས་པ་དེས་མཐོང་བ་ནི་ཤིན་ཏུ་ངོ་མཚར་བར་གྱུར་པའི་པད་མའི་ཚལ་རིང་དུ་ནི་དཔག་ཚད་གསུམ་མོ། །རྒྱར་ནི་དཔག་ཚད་གཉིས་པའི་པད་མ་ཆེན་པོའི་ནགས་རྣམས་ནི་དབྱིབས་དུ་མ་དང་གཟུགས་དུ་མས་ཉེ་བར་མཛེས་པར་གྱུར་པ་ལ་འདི་ལྟ་སྟེ། སྟོན་ཀའི་དུས་ན་ནམ་མཁའ་དྲི་མ་དང་བྲལ་བ་ལ་རབ་ཏུ་འབར་བའི་གཟའ་དང་སྐར་མས་མཛེས་པ་བཞིན་དུ་དེའི་ཉེ་འཁོར་རྣམས་ན་ཡང་ལྷ་དང་ལྷ་མོའི་ཚོགས་ཕལ་ཆེ་བར་གྱུར་པ་བརྒྱ་སྟོང་གིས་ཡོངས་སུ་གང་བར་གྱུར་པ་དང་། རབ་ཏུ་དགའ་བའི་ལྷ་དང་ལྷ་མོའི་ཚོགས་རྣམས་ཀྱིས་ནི་གར་རྣམས་དང་། རྒོད་པར་བྱེད་པ་རྣམས་ཀྱིས་ཀྱང་རྔ་སྒྲ་ཡན་ལག་ལྔ་དང་ལྡན་པས་ཕན་ཚུན་ཐབས་ཅིག་ཏུ་དགའ་བར་གྱུར་ཅིང་། ཕན་ཚུན་དུ་ལེགས་པར་གཏམ་འདྲེ་བ་འབྱུང་བའི་ཡིད་ཅན་རྣམས་ཕན་ཚུན་དུ་ཡུད་ཙམ་ཅིག་ཀྱང་ཀུན་ཏུ་ཆགས་པ་དང་། དགའ་བ་དང་ཡང་བྲལ་བར་འགྱུར་བ་མ་ཡིན་ནོ། །དེ་ལྟར་གྱུར་པའི་ཡིད་དེ་ལྟ་བུར་གྱུར་པའི་སེམས་ཀྱིས་ངལ་བར་གྱུར་པ་ཡང་མེད་པ་བློ་ཡང་དེ་དག་སྐྱེ་བའི་ཡིད་དེས་ཀུན་ཏུ་དྲངས་པ་རྣམས་ཀྱི་ཉེ་འཁོར་ན་ཆེས་རབ་ཏུ་དགའ་བའི་ལྷའི་ཚོགས་ཀྱིས་ཡོངས་སུ་བསྐོར་བའོ། །གཞན་ཡང་ལྷ་དེས་མཐོང་བ་ནི་པད་མའི་ནགས་དེ་དག་རྣམས་ན་རྣམ་པ་སྣ་ཚོགས་པའི་བྱ་རྣམས་ཆུ་ལ་རྒྱུ་བ་དག་ཀྱང་ཕན་ཚུན་དུ་དགའ་ཞིང་ཀུན་ཏུ་སྤྱོད་པར་ཡང་བྱེད་དོ། །ཕན་ཚུན་དུ་ཆགས་པའི་ཡིད་ཅན་དེ་དག་རྣམས་ཀྱང་དེ་བཞིན་དུ་ཕན་ཚུན་དུ་གྲོགས་ཀྱི་བྱ་བ་ཡང་རྗེས་སུ་བྱེད་དོ། །དེ་དག་རྣམས་དེ་བཞིན་དུ་ལྷ་རྣམས་ཀྱི་རྗེས་སུ་བྱ་བ་ཡང་བྱེད་ལ། ལྷ་རྣམས་ཇི་ལྟ་བ་བཞིན་དུ་དེ་དག་རྣམས་དེ་ལྟ་བ་བཞིན་དུ་ངུར་པ་དང་། བྱ་ཀ་དམ་པ་དང་བྱ་ཀཱ་རཎ་ཌ་བ་པ་དང་། དེ་དག་རྣམས་ལྷན་ཅིག་ཏུ་པད་{{page:{number:1090,folio:3b,volume:70}}}མའི་ནགས་དེ་ལ་རྣམ་པ་དུ་མ་དགའོ། །དེ་མཆོག་ཏུ་དགའ་བའི་དང་བར་གྱུར་པ་ཅན་གྱི་ཆུ་དེ་འཇུག་ངོས་རྣམས་ན་ལྷ་དེ་རྣམས་ལ་ལ་ནི་གསེར་གྱི་འདབ་མ་ཅན་གྱི་པད་མ་བླངས་ནས་བདུད་རྩི་འཐུང་ཞིང་གླུ་ཡང་ལེན་པར་བྱེད་དེ། ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་རྣམ་པ་སྣ་ཚོགས་པའི་ལྷའི་བདེ་བ་རྣམས་དང་ཡང་དག་པར་ལྡན་ནོ། །ཡང་གཞན་རྣམས་ནི་དངུལ་གྱི་རང་བཞིན་གྱི་བདུད་རྩི་བླངས་ནས་སོ་པད་མ་རཱ་ག་དང་མཚུངས་པའི་མདོག་ཅན་རང་གི་ལས་རྣམས་དང་རྗེས་སུ་འཐུན་པ་རྣམས་འཐུང་བར་བྱེད་དེ། དགའ་བ་དང་ལྡན་པས་ཇི་སྲིད་དུ་སེར་པོ་རྣམས་ཀྱང་ངོ་། །ཡང་ལྷ་གཞན་ནི་ཤེལ་གྱི་རང་བཞིན་གྱི་པད་མའི་འདབ་མ་རྣམས་ལ་བདུད་རྩི་མཆོག་ཏུ་དྲི་ཞིམ་པ་དང་ལྡན་པ་མཆོག་ཏུ་ཕུན་སུམ་ཚོགས་པ་མཆོག་ཏུ་བསིལ་བར་གྱུར་པ་ལྷན་ཅིག་སྤྱོད་པ་རྣམས་དང་། ལྷན་ཅིག་ཏུ་རང་གི་ལས་དང་འདྲ་བའི་རྩི་རྣམས་འཐུང་བར་བྱེད་དོ། །ཡང་ལྷ་གཞན་རྣམས་ནི། པད་མའི་ནགས་དེ་དག་ཉིད་ཁོ་ན་ན་བལྟ་བར་བྱ་བའི་ཆེས་མཆོག་ཏུ་དགའ་བའི་ཡུལ་ལྔའི་ཡོན་ཏན་རྣམས་དང་ཡང་དག་པར་ལྡན་པ་ཨིན་དྲ་ནཱི་ལའི་རང་བཞིན་གྱི་མདོག་དང་ལྡན་པའི་མེ་ཏོག་པད་མའི་འདབ་མ་ལ་གནས་པའི་བདུད་རྩི་བླངས་ནས་འཁོར་དགའ་བ་རྣམས་དང་དགའ་བར་བྱེད་དོ། །ལྷ་གཞན་རྣམས་ཀྱང་ལྷའི་མེ་ཏོག་རྣམས་ཀྱིས་ལེགས་པར་རྒྱས་པ་ལྷའི་བདུད་རྩི་དང་ལྡན་པའི་ཤིང་རྣམས་ཀྱི་ནང་དུ་སོང་བར་གྱུར་པ་དང་། རྒྱགས་ཤིང་བག་མེད་པས་རྣམ་པར་རྒྱུ་བས་ནགས་གཞན་གྱི་གསེབ་ཏུ་རྣམ་པར་རྒྱུ་བ་རྣམས་སྣ་ཚོགས་པར་དགའ་བའི་འཁོར་རྣམས་དང་བཅས་པའི་ལྷ་རྫས་ཀྱི་རོ་དང་དྲི་དང་ཁ་དོག་དུ་མ་ཕུན་སུམ་ཚོགས་པ་དང་ལྡན་པའི་འབྲས་བུ་གཞིབས་ནས་དེའི་ནང་དུ་སོང་ནས་རོ་གཞན་འཐུང་བར་བྱེད་ཅིང་། གླུ་ཡང་ལེན་པར་བྱེད་དེ་མཆོག་ཏུ་དགའ་བའི་ཡིད་དང་ལྡན་པས་སོ། །ཡང་ལྷ་གཞན་རྣམས་ནི་གསེར་དང་དངུལ་དང་ཤེལ་དང་ཨིན་དྲ་ནཱི་ལའི་རང་བཞིན་དེ་དག་རྣམས་ལ་རྣམ་པ་སྣ་ཚོགས་པའི་མེ་ཏོག་གིས་གང་བས་གཡོགས་པ་འཁྲི་ཤིང་གི་ཕུག་ཏུ་གྱུར་པ་{{page:{number:1091,folio:4a,volume:70}}}ལ། འཁྲི་ཤིང་གི་བླ་རེ་བྲེས་པའི་ཁང་པ་ལ་འཁོར་དང་བཅས་པ་རྣམས་དགའ་ཞིང་ལྷ་མོ་རྣམས་དང་བཅས་པ་གླུ་ལེན་པར་ཡང་བྱེད་དོ། །ཡང་ལྷ་གཞན་དག་རྣམས་ནི་ཆུ་ཀླུང་གི་འགྲམ་རྣམས་ལ་བརྟེན་ནས་བྱས་ཀུན་ཏུ་སྒྲ་སྒྲོགས་པ་དང་ལྡན་པ་མནན་ན་ནེམ་ལ་བཏེག་ན་འཕར་བའི་ས་གཞིའི་ཆ་རེག་ན་འཇམ་པར་གྱུར་པ་ལ་སྐྱེས་པ་ཤིང་རྣམས་ཀྱི་མེ་ཏོག་ཁ་དོག་ལྔ་དང་ཡང་དག་པར་ལྡན་པའི་ཕྲེང་བར་བྱ་བའི་ཕྲེང་བ་རྣམས་ལེན་ལ། ཁ་ཅིག་ནི་སིལ་མ་དང་ཡང་དག་པར་ལྡན་པའི་མེ་ཏོག་རྣམས་ཡོངས་སུ་བླངས་ནས་ལྷན་ཅིག་ཏུ་སྤྱོད་པ་རྣམས་དང་། བདག་ཉིད་ཀྱང་སྣོམ་པར་བྱེད་དོ། །ལྷ་གཞན་རྣམས་ནི་དེ་དང་ཉེ་བ་ན་རོལ་མོའི་སྒྲ་དག་བྱེད་དོ། །ཡང་ལྷ་གཞན་དག་རྣམས་ནི་རྣམ་པ་སྣ་ཚོགས་པའི་རིན་པོ་ཆེའི་རྡོ་བ་སྣ་ཚོགས་པར་གྱུར་པ་རྣམས་ལ་འདི་ལྟ་སྟེ་ཨིན་དྲ་ནཱི་ལ་དང་ཤེལ་དང་། གསེར་དང་དངུལ་གྱི་རང་བཞིན་རྣམས་ལ་དགའ་བར་བྱེད་ཅིང་ཀུན་ཏུ་སྤྱོད་པར་ཡང་བྱེད་དེ། ཇི་སྲིད་དུ་འདོད་ཅིང་སྡུག་ལ་ཡིད་དུ་འོང་བར་འགྱུར་བའི་ལས་བྱས་ཤིང་བསགས་པ་རྣམས་ཟད་པར་མ་གྱུར་གྱི་བར་དུའོ། །དེ་དག་རྣམས་ཟད་ནས་སླར་ཡང་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བ་ཡིན་ནོ། །དེ་རྣམས་ནས་འཕོས་ནས་ལན་གྲངས་གཞན་ལ་མྱོང་བར་འགྱུར་བའི་ལས་རྣམས་ཀྱིས་གལ་ཏེ་མི་རྣམས་དང་སྐལ་བ་མཚུངས་པར་གྱུར་པའི་མིར་སྐྱེས་ན་ཡང་དེ་དག་ཏུ་གཞོན་ཤ་ཅན་དང་། མཆོག་ཏུ་གཟུགས་དང་ལང་ཚོ་དང་ལྡན་པ་དང་། ཡིད་དགའ་བ་དང་། ལོངས་སྤྱོད་དང་། ཡུལ་ལྗོངས་རྣམས་ལ་ཡང་དབང་བར་འགྱུར་བ་ཡིན་ཏེ། ལས་དེ་རྣམས་ཀྱི་རྒྱུ་འཐུན་པའི་དབང་གིས་སོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བ་རྣམས་ཀྱིས་རྒྱུན་གནས་ན་རྣམ་པར་རྒྱུ་བ་ཞེས་བྱ་བ་ཡོད་པ་ཇི་ལྟ་བ་བཞིན་དུ་མཐོང་ངོ་། །དེར་ཡང་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡིན་ན། དེས་ཐོས་པ་ལས་བྱུང་བའི་ཤེས་རབ་{{page:{number:1092,folio:4b,volume:70}}}ཀྱིས་མཐོང་བ་གང་དག་དྲང་པོར་གྱུར་ཅིང་དྲང་པོའི་རང་བཞིན་ཅན་དད་པའི་སྟོབས་ཅན་དུ་གྱུར་པས་སྲོག་གཅོད་པ་དང་། མ་བྱིན་པར་ལེན་པ་རྣམས་རྣམ་པར་སྤངས་ཤིང་ཀུན་ནས་ཡོངས་སུ་དག་པར་གྱུར་ལ། འདོད་པས་ལོག་པར་གཡེམ་པ་ཡང་མི་སྟེན་ཅིང་། གོམས་པར་མི་བྱེད་ལ་ལན་མང་དུ་བྱེད་པར་མི་འགྱུར་བ་ནི་འདི་ལྟ་སྟེ། བུད་མེད་རྣམས་ཀྱི་མིག་ལ་བརྟེན་ནས་མ་ཡིན་ཞིང་། མིག་གིས་གཟུགས་ལ་ཡང་འདོད་པའི་འདོད་ཆགས་ཀྱིས་ཀུན་ཏུ་ལྟ་བར་མི་བྱེད་དོ། །སེམས་རྒྱུད་ཚུལ་བཞིན་མ་ཡིན་པ་ཡིད་ལ་བྱེད་པས་ཟིལ་གྱིས་ནོན་པར་གྱུར་ན་དེ་ཡང་ཕྱིར་སྤོང་བར་བྱེད་དོ། །ཀུན་ཏུ་རྟོག་པར་མི་བྱེད་དོ། །དུག་བཞིན་དུ་ཡོངས་སུ་སྤོང་བར་བྱེད་དོ། །སྐྱེས་བུ་དམ་པ་དེ་དག་རྣམས་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་རྣམས་ལས་འཐབ་བྲལ་བ་རྣམས་ཀྱི་ནང་གང་ན་རྒྱུན་གནས་ན་རྒྱུ་བ་ཞེས་བྱ་བ་ལྷ་དེའི་སར་སྐྱེ་བའོ། །དེར་སྐྱེས་པ་འདིའི་ཡང་ཉི་མ་དང་མཚུངས་པའི་གཟི་བརྗིད་ཀྱི་དགེ་བ་ཤར་བའི་འབྲས་བུ་ལ་ལོངས་སྤྱོད་པ་དཔེ་མེད་པའི་བདེ་བ་དང་ལྡན་པ་དེ་ལྷ་རྫས་ཀྱི་ཡུལ་དུ་མ་ཉེ་བར་སྟེན་པ་རྣམས་ཏེ། དང་པོ་ཁོ་ན་ཉིད་དུ་སྐྱེས་པའི་སེམས་ཀུན་ཏུ་དགའ་ཞིང་རབ་ཏུ་དགའ་བའི་ཡིད་ཀྱིས་ཇི་ལྟར་བདག་གཅིག་པུ་གནས་ཞེས་དེའི་སེམས་བསྐྱེད་པ་ཙམ་ཉིད་ན་ནགས་དེ་དག་རྣམས་ཀྱི་ནང་ཀུན་ནས་འོང་བ་ན་རྣམ་པ་དུ་མ་རྣམ་པ་སྣ་ཚོགས་པའི་རྒྱན་དང་ཆ་བྱད་དང་ལྡན་པ་མགོ་ལ་པད་མའི་ཕྲེང་བའི་འོད་རྣམ་པར་འབར་བ་རྣམ་པ་སྣ་ཚོགས་པའི་གོས་ཁ་དོག་སྣ་ཚོགས་པ་ཅན་བགོས་པ་རྣམས་གང་ན་ལྷ་དེ་ཡོད་པ་དེར་མྱུར་བར་འོང་བར་འགྱུར་རོ། །འོངས་ནས་ཀྱང་སྒྲིན་པོར་གྱུར་པ་རྒྱན་དང་ཆ་ལུགས་སྟོང་ཕྲག་བརྒྱས་མངོན་པར་བརྒྱན་པ་རྣམས་ལྷ་གསར་དུ་སྐྱེས་པ་དེ་དང་ཉེ་བར་འོངས་ཏེ། དེ་ཡོངས་སུ་བསྐོར་ནས་རོལ་མོས་བྲེལ་བའི་ཡིད་ཅན་དང་མཆོག་ཏུ་གླུ་ལ་ཆགས་པའི་ཡིད་ཅན་གྱིས། ལྷ་དེ་ཉེ་བར་སྒྱུར་ཞིང་རྣམ་པ་དུ་མར་ཡིད་ཀྱི་རྗེས་སུ་འཐུན་པས་ཤིན་ཏུ་ཡོན་ཏན་ཕུན་སུམ་ཚོགས་པ་གཞན་གྱི་སྙིང་དབང་དུ་གྱུར་པའི་ལྷ་མཆོག་ལ་ལྷའི་བུ་མོ་དེ་དག་ཉེ་བར་སྟེན་པར་བྱེད་དོ། །དེས་ཀྱང་ལྷའི་{{page:{number:1093,folio:5a,volume:70}}}བུ་མོ་དེ་དག་རྣམས་མཐོང་བ་དང་སྔ་ནས་མ་མཐོང་བའི་ཀུན་ཏུ་འདོད་ཆགས་སྐྱེས་ནས་དཔྱོད་པར་བྱེད་དེ། འདི་དག་སུ་ཡིན་ཅི་ལས་འོངས་ཞེས་སོ། །དེ་ནས་དེའི་དྲུང་དུ་འོངས་པ་མངོན་པར་མཐོང་ནས། རྣམ་པ་སྣ་ཚོགས་པའི་རྣམ་པར་འདོད་ཆགས་པའི་བག་ཆགས་སྟོང་ཕྲག་དུ་མའི་རྣམ་པར་རྟོག་པ་དང་། རྒྱན་རྣམ་པ་སྣ་ཚོགས་པ་རྣམ་པར་གསལ་བའི་རིན་པོ་ཆེས་ལུས་ལ་ལམ་མེར་གྱུར་པ་གསེར་བཙོ་མའི་རྣ་གདུབ་ཀྱིས་འགྲམ་པའི་ངོས་ལ་ཐུག་པར་གྱུར་པ། རྣམ་པར་རྟོག་པ་དུ་མ་དང་ལྡན་པའི་རོལ་ཆས་ལག་པ་བྲེལ་བ་རྣམས་ཏེ། དཔེ་རྣམ་པ་དེ་ལྟ་བུ་རྣམས་གང་ཡིན་པ་དེ་སྲིད་ཀྱིས་ནི་སུམ་ཅུ་རྩ་གསུམ་པའི་ལང་ཚོ་ལ་བབ་པའི་གླུ་མཁན་མ་རྣམས་ཀྱང་དཔེ་མེད་པ་ཡིན་ན། གང་ཡང་ཡོན་ཏན་རྣམ་པ་སུམ་འགྱུར་གྱི་ཡོན་ཏན་དང་ལྡན་པའི་དགེ་བའི་ལས་དུ་མ་ཡོངས་སུ་དག་པ་ལས་ལེགས་པར་སྐྱེས་པའི་འཐབ་བྲལ་གྱི་ལྷ་མོ་རྣམས་ལ་ལྟ་སྨོས་ཀྱང་ཅི་དགོས། སུམ་ཅུ་རྩ་གསུམ་པའི་ལྷ་མོ་རྣམས་དང་མི་རྣམས་ཀྱི་གླུ་མཁན་གྱི་ཁྱད་པར་གང་ཡིན་པས་ཇི་ལྟར་གླུ་ལེན་པའི་ཁྱད་པར་ཡོད་པ་དེ་ལྟར་གཟུགས་དང་ལང་ཚོ་ལ་བབ་པ་དང་ཚད་དང་རོལ་མོའི་བདེ་བ་རྣམས་དང་། ནགས་དང་ནགས་འདབ་དང་པད་མའི་བདུད་རྩི་དང་འབབ་ཆུ་དང་ཁང་པ་དང་མཚེའུ་དང་གཞལ་ཡས་ཁང་རྣམས་ཀྱིས་དེ་ལྟར་ཁྱད་པར་གོང་ནས་གོང་དུ་འཕགས་པས། ཇི་སྲིད་དུ་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་གོང་དུ་འཕགས་པའི་གཟུགས་དང་། ལང་ཚོ་དང་སྤྲོ་བས་ཆེས་དགའ་བར་གྱུར་པ་ཡིན་ནོ། །དེ་ཅིའི་ཕྱིར་ཞེ་ན། ལས་ཀྱི་འབྲས་བུ་ལྕི་བར་གྱུར་པས་དང་། སེམས་དང་ཚུལ་ཁྲིམས་དྲི་མ་མེད་པའི་ཁྱད་པར་རྣམས་ལས་ཡིན་ནོ། །དེ་ལྟར་ཡིན་དང་འཐབ་བྲལ་གྱི་ལྷ་མོ་རྣམས་ནི་དཔེ་མེད་པ་ཡིན་ནོ། །དེ་རྣམས་ཐམས་ཅད་ཀྱང་འདིར་མི་རྟག་པ་འབའ་ཞིག་གི་དབང་དུ་བྱས་པ་ཡིན་ལ། འདོད་པ་ལ་སོགས་པ་རྣམས་ཀྱི་དབང་དུ་བྱས་པ་ཡང་དེ་དག་གི་བདེ་བའི་ཕྱོགས་གཅིག་ལ་གནས་པར་བྱ་བའི་དོན་དུ་མངོན་པར་བསྔགས་པ་ཡིན་ཞིང་དེའི་རྒྱུས་ཀྱང་གང་དག་{{page:{number:1094,folio:5b,volume:70}}}བློ་གྲོས་དམན་པ་རྣམས་སྲིད་པ་ལ་མངོན་པར་ཞེན་པས་ཚུལ་ཁྲིམས་ལ་སྤྱོད་པར་བྱེད་དེ་རྒྱུ་གང་གིས་གང་དག་སྲིད་པ་ལ་སྲེད་པའི་བློ་དམན་པ་ཚུལ་ཁྲིམས་ལ་སྤྱོད་ལ། ཇི་ལྟར་ཚུལ་ཁྲིམས་དེས་བདག་ཅག་རྣམས་ལྷར་སྐྱེ་བར་འགྱུར་རོ་ཞེས་སྙམ་པའི་བློ་དེ་བཟློག་པར་བྱ་བའི་དོན་དུ་འདི་དག་རྣམས་མི་རྟག་པ་དང་། འཕོ་བར་འགྱུར་བ་དང་། འཐུན་པ་རྣམས་དང་རྣམ་པར་འབྲལ་བར་འགྱུར་བའི་སྐྱོན་རྣམས་བརྗོད་དོ། །སྲིད་པ་ལ་མངོན་པར་སྲེད་པའི་རྒྱུ་ཅུང་ཟད་ཙམ་པོ་གང་ཡིན་པས་ཀྱང་དགེ་བའི་ཆོས་རྣམས་ཐམས་ཅད་ཀྱི་བར་ཆད་བྱེད་པར་འགྱུར་རོ། །སྟེང་དང་འོག་དང་ཐད་ཀར་བསྡུས་པ་ནི་གནས་རྣམས་ན་གང་དག་རྟག་པ་དང་ཐེར་ཟུག་དང་། རྣམ་པར་མི་རྟོག་པར་འགྱུར་བའི་གོ་སྐབས་དེ་ནི་ཡོད་པ་མ་ཡིན་ནོ། །རྒྱུ་འདིས་ཀྱང་མཐོ་རིས་འདི་དག་རྣམས་ཀྱི་བསྔགས་པ་བརྗོད་ཀྱི་སྲིད་པ་ལ་སྲེད་པ་འབའ་ཞིག་གིས་ནི་མ་ཡིན་ནོ། །དེ་ནས་ཡང་ལྷའི་བུ་མོ་དེ་དག་ལྷ་དེ་དག་ལ་ཉེ་བར་བརྟེན་ནས་རྣམ་པར་རྟོག་པ་དུ་མས་གླུ་ལེན་ཅིང་འཇོ་ཞིང་སྒེག་པར་ཡང་བྱེད་དོ། །དེ་ནས་གསར་དུ་སྐྱེས་པས་སྔར་མ་མཐོང་བ་རྣམས་མཐོང་ནས་འདི་སྙམ་དུ་སེམས་པར་གྱུར་ཏེ། འདི་རྣམས་ནི་གང་ཡིན་ཅི་ཞིག་རྟོགས་ནས་འདིར་འོངས་ཏེ། གང་དག་གིས་བདག་ལ་སྟེན་པར་བྱེད། དེ་ནས་སེམས་བསྐྱེད་པ་ཙམ་ཉིད་ན་དེ་ལྟར་ལེགས་པར་བྱས་པའི་ལས་ཀྱིས་བསྐུལ་ནས་གཞོན་ནུ་མ་དེས་འདི་སྐད་ཅེས་སྨྲས་ཏེ། ཇི་ལྟར་ཁྱོད་བདག་ཅག་ལ་དབང་ཆེ་བ་དང་། ཁ་དྲག་པར་ཡང་གྱུར་ཏེ་གསར་པ་ཁྱོད་ལ་ཕན་པ་དང་། བདེ་བ་ལ་གནས་པར་བྱ་བའི་དོན་དུ་རྗེས་སུ་སྤྱོད་ཅིང་ཞབས་འབྲིང་བྱེད་པ་ཡིན་ལ། ཁྱོད་ནི་བདག་གི་ཇོ་བོ་ཡིན་ན་བདག་ཅག་ཅིའི་ཕྱིར་སྨྲ་བར་མི་བྱེད། དེ་ནས་དེས་ཀྱང་དེ་བཞིན་དུ་དེ་དག་རྣམས་གོ་ནས་སྨྲས་པ། གལ་ཏེ་ཇི་ལྟར་ཁྱེད་རྣམས་ཇི་ལྟ་བ་བཞིན་དུ་གལ་ཏེ་ངའི་ཡིན་པར་གྱུར་ན། དེ་དག་རྣམས་ཀྱིས་ཅིས་ཀྱང་བདག་ནགས་དང་ཉེ་བའི་ནགས་རྣམས་ཀུན་ཏུ་ལྟ་བའི་དོན་དུ་འབད་པར་བྱེད་པར་འགྱུར་བ་ཡིན་ལ། ཡིན་པའི་རྒྱུ་མཚན་ཡང་གང་ཡིན་{{page:{number:1095,folio:6a,volume:70}}}ན་བདེ་བའི་རྒྱུར་འགྱུར་བས་ན་མཐོ་རིས་ཀྱི་འཇིག་རྟེན་འདིར་སྐྱེས་པ་ཡིན་ནོ། །དེ་ནས་གཞོན་ནུ་མ་དེ་དག་གིས་དེ་ལ་རྗེས་སུ་འཕྱངས་ཤིང་འཁྱུད་དེ། རྣམ་པ་དུ་མར་ཉེ་བར་བསྐྱོད་ནས་སླར་ཡང་དེས་ལྷ་ལ་འདི་སྐད་སྨྲ་ཞིང་གནས་ཏེ། གཞོན་ནུ་ནགས་དང་ཉེ་བའི་ནགས་རྣམ་པ་དུ་མ་དག་རྣམས་རྣམ་པ་སྣ་ཚོགས་པའི་ལྷའི་ཚོགས་ཀྱིས་ལེགས་པར་གང་བ་མཐོང་ན། དགའ་བ་རྣམ་པ་སྣ་ཚོགས་པ་དང་བྱ་རྣམ་པ་སྣ་ཚོགས་པ་རྣམས་ཀྱི་སྒྲ་ཐོས་ན་ཡིད་འཕྲོག་པ་དང་། སྣ་ཚོགས་པའི་འབབ་ཆུ་དང་། མཚེའུ་ཕུན་སུམ་ཚོགས་པ་དང་ལྡན་པས་མཛེས་པ། རིན་པོ་ཆེ་སྣ་བདུན་གྱི་རི་སྣ་ཚོགས་པ་བརྒྱ་སྟོང་གི་ཕུང་པོ་མཐོན་པོ་འབར་བ་དང་། སྨན་ལྗོངས་དང་རི་ཁྲོད་ཀྱི་ཆ་ཤས་མཛེས་པ་སྣ་ཚོགས་པ་དང་། བྱ་རྣམ་པ་སྣ་ཚོགས་པའི་སྐད་ཀུན་ཏུ་འབྱིན་པ་དང་། རྫིང་བུ་རྣམས་ཀྱི་ས་གཞིའི་ཆ་ཤས་ལེགས་པ་རྣམས་དང་དེ་དག་ཡོན་ཏན་དེ་ལྟ་བུ་དང་ལྡན་པ་རྣམས་སུ་ལྷ་ཁྱོད་ཉིད་བདག་ཅག་རྣམས་དང་ལྷན་ཅིག་དགའ་ཞིང་ཀུན་ཏུ་སྤྱོད་པ་དང་། རྣམ་པ་དུ་མར་རྒྱགས་པས་གནས་ཉེ་བར་བསྟེན་པར་གྱིས་ཤིག །དེ་ནས་གསར་དུ་སྐྱེས་པའི་ལྷས་དེ་དག་རྣམས་ཀྱི་དྲུང་ནས་དེ་ལྟར་ཐོས་ནས་འདི་སྐད་སྨྲས་ཏེ། ཇི་ལྟར་འདོད་པར་དེ་དག་རྣམས་བྱ་ལ་རག་མོད་དེ་དེ་སྐད་སྨྲས་ནས་དེའི་རྗེས་ལ་སྟན་ལས་ལངས་ཏེ་བདེ་བ་ཐམས་ཅད་ལ་སྤྱད་པའི་དོན་དུ་རང་དབང་དུ་གྱུར་པའི་ལྷ་མོ་དེ་དག་རྣམས་ནགས་དང་ཉེ་བའི་ནགས་ཐམས་ཅད་དུ་འགྲོ་བར་བྱེད་དེ། གླུ་དང་རྔ་སྒྲ་དང་རོལ་མོ་སྣ་ཚོགས་པ་ལག་ན་ཐོགས་པ་བག་མེད་པའི་ས་པ་རྣམས་བག་མེད་པའི་སའི་དོན་དུ་ཉེ་བར་ཀུན་ཏུ་འགྲོ་བར་བྱེད་དོ། །དེ་ནས་དེ་དག་ཉིད་ཀྱི་སྔོན་དུ་བདེ་བས་གནས་པའི་དབང་དུ་བྱས་ནས་འགྲོ་བར་གྱུར་པ་རྣམས་དེ་ནས་མཉམ་དུ་འགྲོགས་པའི་ལྷའི་བུ་མོ་རྣམས་ལྷ་མོ་གཞན་དང་ལྷན་ཅིག་རྩེ་བར་བྱེད་ལ། དེ་དག་ཕན་ཚུན་དུ་བརྔོས་པར་གྱུར་པས་ལྷ་དེ་དང་ཡང་ཕན་ཚུན་དུ་ལེགས་པར་མཐོང་ནས་ལྷ་དེ་དགའ་བ་ཉིད་སྐྱེས་ལ། འཐུན་པ་ཀུན་ཏུ་སྐྱེ་ཞིང་དེ་དག་རྣམས་ཀྱང་ཕན་ཚུན་{{page:{number:1096,folio:6b,volume:70}}}ལྷན་ཅིག་ཏུ་སྟེ། ལྷ་དང་ལྷ་མོ་དེ་དག་ཀྱང་ཕན་ཚུན་ལྷན་ཅིག་ཏུ་ཡིད་ཀུན་ཏུ་འདྲེས་པའི་ཚོགས་དེ་དག་ཐམས་ཅད་མ་ལུས་པ་རྣམས་གང་ན་རྩེད་མོའི་ནགས་ཞེས་བྱ་བའི་ནགས་དཔག་ཚད་སྟོང་ཕྲག་གསུམ་ཡོད་པ་དེར་འགྲོའོ། །ནགས་དེ་ན་ཡང་བརྒྱ་སྟོང་བྱེ་བ་ཁྲག་ཁྲིག་དུ་མའི་ཚོགས་པ་རྣམས་ཀྱིས་ལེགས་པར་གང་བ། གང་གི་དགའ་བའི་ཁྱད་པར་གྱི་དབང་དུ་བྱས་ན་ནི་དགའ་བའི་ཚལ་ཞེས་བྱ་བའི་ནགས་ཆེས་འཇིགས་པའི་འབྲོག་དགོན་པ་དང་འདྲ་བ་ཡིན་ནོ། །རྒྱུན་གནས་ན་རྣམ་པར་རྒྱུ་བའི་ལྷ་རྣམས་ཀྱི་སའི་རྩེད་མོའི་ནགས་ནི་དེ་ལྟར་དགའ་བ་ཡིན་ནོ། །དེ་ནས་ལྷ་དེ་སྔ་ནས་མ་མཐོང་བའི་དགའ་བ་དེ་དག་རྣམས་དང་། སྔར་མ་མཐོང་བ་རྣམས་དང་། སྔར་མ་ཐོས་པ་རྣམས་རྣམ་པར་རྟག་ཏུ་མེད་པ་དང་དཔེ་མེད་པར་རྗེས་སུ་མངོན་པར་མཐོང་ནས་བཞིན་རབ་ཏུ་དགའ་བའི་མིག་དང་ལྡན་པ་ལ་ལྷ་གསར་དུ་སྐྱེས་པ་དེ་ལ་ལྷ་མོ་དེས་སྨྲས་པ། ཇི་ལྟར་བདག་ཅག་ལྷན་ཅིག་སྤྱོད་པ་དང་བཅས་པའི་སྔ་ན་མེད་པ་འདི་དག་རྣམས་ཅི་ཡིན། གཞན་ཡང་ལྷ་དེ་ལྷའི་ཕྲེང་བའི་མཆོག་རྣམས་འཆང་བ་ལྷ་རྫས་ཀྱི་ཙན་དན་གྱི་གཟུགས་ཀྱི་ལུས་ནམ་མཁའ་ལ་ཁང་བུ་ལ་ལྷན་ཅིག་སྤྱོད་པ་དང་བཅས་པས་གླུ་ལེན་པར་བྱེད་པ་དང་། རྒོད་པར་གྱུར་པ་དང་འགྱིང་བར་གྱུར་པས་གླུ་དང་བཅས་པས་རོལ་མོའི་སྒྲ་རྣམས་བྱེད་པས་གང་ན་རྒྱལ་པོ་མུ་སུ་ལུན་དྷའི་གནས་དེར་སོང་ངོ་། །གཞན་ཡང་ལྷ་གཞན་རྣམས་ནི་ནམ་མཁའི་ཁང་བུའི་སྤྱོད་ཡུལ་ན་ལྷ་རྫས་ཀྱི་པད་མ་ལག་ན་ཐོགས་པ་ལྷ་རྫས་ཀྱི་སྟན་ལ་འདུག་པ། ནམ་མཁའ་ལ་དགའ་བར་གྱུར་པས་འགྱིང་ཞིང་འགྲོ་བར་བྱེད་དོ། །ལྷ་གཞན་དག་ཀྱང་ལག་ན་པི་བང་ཐོགས་ནས་ཐམས་ཅད་དུ་འགྲོ་བ་དང་། རྒྱུ་བ་ཤིན་ཏུ་ཕྲ་བ་བརྒྱ་ཕྲག་དུ་མ་རྣམས་བརྟོལ་ཞིང་ཉམས་པ་མེད་པར་དེ་དག་རྣམས་གང་ནས་རྒྱལ་པོ་ཆེན་པོ་མུ་སུ་ལུན་དྷའི་གནས་དེར་རབ་ཏུ་དགའ་བའི་ཡིད་ཀྱིས་ལེགས་པར་ཉེ་བར་འགྲོ་བར་བྱེད་དོ། །ཡང་ལྷ་གཞན་རྣམས་ནི་ནམ་མཁའ་ལ་ལེགས་པར་གནས་ནས་ལྷ་རྫས་ཀྱི་མེ་ཏོག་གི་ཆར་འབེབས་ཤིང་གླུ་ལེན་པ་དང་{{page:{number:1097,folio:7a,volume:70}}}ཡང་ལྡན་པས་ལྷན་ཅིག་སྤྱོད་པ་རྣམས་དང་བཅས་པ་གང་ན་མུ་སུ་ལུན་དྷའི་གནས་ཡོད་པ་དེར་ཉེ་བར་བདེ་བར་འགྲོའོ། །དེ་ལྟར་རྣམ་པ་དུ་མར་ཡང་རྣམ་པར་རྟོག་པ་དུ་མ་དག་གིས་དགའ་བ་དུ་མ་རྣམས་ཆེར་ཉེ་བར་སྐྱེས་པ་མཐོང་བ་ན་ལྷ་གསར་དུ་སྐྱེས་པ་དེར་འགྲོ་བར་བྱེད་དེ་ལྷ་མོ་དེ་དག་གི་ཚོགས་དེ་དག་རྣམས་དང་ལྷ་དུ་མས་འཐུན་པ་དང་སྙན་པའི་ཚིག་རྣམ་པ་དུ་མ་རྗོད་པར་བྱེད་ཅིང་འགྲོའོ། །དེ་ནས་ལྷ་གསར་དུ་སྐྱེས་པ་དེས་ཤིན་ཏུ་རིང་བ་ནས་ཉི་མ་བརྒྱ་སྟོང་དང་མཚུངས་པའི་འོད་རྣམས་གང་དག་མཐོང་བ་ནི། གང་དག་ལྷ་ཡིན་པ་དེ་དག་རྣམས་ཀྱིས་ཀྱང་མིག་དག་གིས་བལྟ་བར་བྱ་མི་ནུས་པ་རྣམས་དང་། མཉན་པར་བྱ་བ་རྒྱ་ཆེན་པོའི་སྒྲ་རྣམས་ཀྱང་ཐོས་པར་གྱུར་ཏེ་དགའ་བ་དང་། གསལ་བ་དང་མ་འདྲེས་པ་དང་མཚུངས་པའི་སྒྲ་རྣམས་ཕྱོགས་བཞིར་ཉེ་བར་རྙེད་ནས་ལྷ་དེ་ཡིད་ཆེས་ཤིན་ཏུ་དགའ་བ་དེས་ལྷན་ཅིག་སྤྱོད་པ་རྣམས་ལ་འདི་སྐད་ཅེས་སྨྲས་སོ། །འདིར་ཆེས་ལྷག་པར་དགའ་བར་གྱུར་པའི་གནས་འོད་མངོན་པར་གསལ་བ་དང་ལྡན་པར་མཐོང་བ་འདི་ཅི་ཡིན། གང་ཡང་འདིར་རྣམ་པ་འདི་ལྟ་བུའི་ཅ་ཅོ་རྒྱ་ཆེན་པོ་སྙན་ཞིང་སྙོམས་ལ་རྣམ་པར་འདྲེས་པའི་སྒྲའི་ཚོགས་རྣམས་དང་གར་ཡང་ཐོས་པར་འགྱུར་རོ། །དེ་ནས་ལྷན་ཅིག་སྤྱོད་པ་དེ་དག་གིས་ལྷ་དེ་ལ་འདི་སྐད་ཅེས་སྨྲས་ཏེ། ཇི་ལྟར་འཐབ་བྲལ་བའི་ལྷ་རྣམས་ཀྱི་མངའ་བདག་འདི་ནི་མདུན་དུ་བརྒྱ་སྟོང་ཕྲག་དུ་མས་ཡོངས་སུ་བསྐོར་ནས་དགའ་བར་བྱེད་ཅིང་། པད་མ་བརྒྱ་ཕྲག་དང་ལྷའི་བུ་མོ་དུ་མའི་ཚོགས་ཀྱིས་ཡོངས་སུ་བསྐོར་ནས་ལྷའི་ཚོགས་ཐམས་ཅད་ཀྱིས་མངོན་པར་སྟོད་པར་བྱེད་པ་ནི། དགའ་ལྡན་གྱི་མངའ་བདག་རབ་ཏུ་ཞི་བ་བཞིན་དུ་རྩེ་ཞིང་དགའ་ལ་ཀུན་ཏུ་སྤྱོད་པར་ཡང་བྱེད་དོ། །དེ་ནས་ཡང་ལྷ་གསར་དུ་སྐྱེས་པ་དེ་ངོ་མཚར་བ་གཞན་ཡིད་ལ་སྐྱེས་ཏེ། གཞན་རབ་ཏུ་ཞི་བ་ཞེས་བྱ་བ་གཞན་གང་ལ་རྣམ་པ་འདི་ལྟ་བུའི་ས་དག་ཡོད་པར་གྱུར་པའི་དེ་གང་ཡིན་ན་ཞེས་ལྷ་དེས་ལྷན་ཅིག་སྤྱོད་པ་དེ་དག་རྣམས་ལ་སླར་སྨྲས་པ། གང་ལ་རྣམ་པ་འདི་ལྟ་བུའི་ས་ཡོད་པའི་རབ་ཏུ་ཞི་བ་ཞེས་བྱ་བ་དེ་ནི་གང་ཡིན་ལ་ངེས་པར་དེ་{{page:{number:1098,folio:7b,volume:70}}}གང་ན་གནས་པ་ཡིན། དེས་ནི་བདག་ཅག་རྣམས་འདིར་ཀུན་ནས་མངོན་པར་མཐོང་བ་ཡིན་ལ་བདག་ཅག་གིས་མ་མཐོང་ངོ་། །དེས་ཚིག་དེ་དག་རྣམས་ཐོས་ཞིང་དྲན་པར་ཡང་བྱས་ནས་གསར་དུ་སྐྱེས་པ་འདིས་བདག་ཉིད་ཆེན་པོ་ཇི་ལྟ་བ་བཞིན་དུ་ཀུན་ནས་ཤེས་པར་བྱས་ནས་སྨྲས་པར་གྱུར་པ། རབ་ཏུ་ཞི་བ་བདག་ཅག་རྣམས་ཀྱིས་བལྟ་བར་བྱའོ། །དེ་ལ་སླར་ཉིད་བོས་ནས་འདི་སྐད་ཅེས་བརྗོད་དེ་ཇི་ལྟར་དགའ་ལྡན་ཞེས་བྱ་བའི་ལྷ་རྣམས་གང་དག་བདག་ཅག་གི་སྟེང་ན་གནས་པ་ཡིན་ཏེ། གང་དག་གི་ཁྱད་པར་གྱིས་ཀྱང་བདག་ཅག་རྣམས་བརྒྱ་སྟོང་གི་ཆ་ཙམ་དུ་ཡང་མི་འགྱུར་ཞིང་རིམ་པ་ཐམས་ཅད་དང་། བདེ་བ་རྣམས་ཐམས་ཅད་ལས་དང་འབྲས་བུའི་འབྲེལ་པ་ཐམས་ཅད་ཀྱིས་ཀྱང་དེ་འཐབ་བྲལ་གྱི་ལྷ་དེ་རྣམས་ཅུང་ཟད་ཙམ་ཡང་མ་ཡིན་ནོ། །འདི་དག་རྣམས་ཀྱང་འཐབ་བྲལ་བ་རྣམས་ཀྱི་མངའ་བདག་པས་ཀྱང་ཆེས་ལྷག་པའི་གཟི་བརྗིད་ཅན་ནོ། །དེ་ཡང་བདག་ཅག་རྣམས་ཀྱི་གོང་ན་གནས་སོ། །ལྷ་གང་དག་རྣམས་སམ་དེ་དག་རྣམས་ཀྱིས་ཀྱང་རུང་དེ་ལ་འགྲོ་བར་བྱ་བའི་ཡུལ་མ་ཡིན་གྱི། ལྷ་གང་དག་གཙོ་བོར་གྱུར་པ། ཤིན་ཏུ་སྟོབས་ཆེ་བ་དེ་དག་རྣམས་ལས་འགའ་ཞིག་གནས་དེར་འགྲོ་བར་བྱེད་དོ། །ཐམས་ཅད་ཀྱིས་ནི་གནས་དེར་འགྲོ་ནུས་པ་མ་ཡིན་ནོ། །དེ་ནས་ལྷ་གསར་དུ་སྐྱེས་པ་དེ་འདི་སྙམ་དུ་སེམས་པར་གྱུར་ཏེ། ཨེ་མ་བདག་ཅག་རྣམས་ཀྱི་བདེ་བ་ནི་ཅི་ལྟ་བུ་ཞིག་ཡིན་ན་ལྷ་དེ་དག་རྣམས་ནི་འཐབ་བྲལ་བའི་ལྷ་རྣམས་ཀྱི་མངའ་བདག་གི་དྲུང་ན་ཡང་བླ་ལྷག་པར་གྱུར་ཏོ། །དེ་ནས་དེ་ལྟར་འདི་དག་རྣམས་ཡུད་ཙམ་ཞིག་བསམས་ནས་ཡང་སླར་ཡང་གཡོ་བའི་སེམས་དང་ལྡན་པའི་ཕྱིར་དང་ཡུལ་ལ་ཤིན་ཏུ་ཁ་ཕྱོགས་པས་ཕྲོགས་པའི་ཡིད་ཀྱིས་ཀྱང་དགའ་བ་དེ་དག་རྣམས་ལ་ལྷ་དེ་དག་རྣམས་མངོན་པར་ལྟ་བར་རྩོམ་པར་བྱེད་པ་ན། ཀུན་ནས་མཆོག་ཏུ་སྙིང་ཆེས་དགའ་བའི་རྣམ་པ་གང་དང་གང་གིས་དེ་དེ་ལྟར་རྣམ་པ་ཐམས་ཅད་མཐོང་བར་གྱུར་པ་ན་དལ་བུས་རིམ་གྱིས་ཡུལ་དེར་ཕྱིན་པར་གྱུར་ཏོ། །ཡུལ་གང་ན་རྒྱལ་པོ་མུ་སུ་ལུན་དྷ་དེ་དགའ་བར་བྱེད་དེ་ལྷ་བརྒྱ་སྟོང་ཕྲག་བྱེ་བ་དུ་མ་རྣམས་{{page:{number:1099,folio:8a,volume:70}}}ཀྱིས་ཡོངས་སུ་བསྐོར་བ་པད་མ་བརྒྱ་ཕྲག་དང་ལྷའི་བུ་མོ་མང་པོ་རྣམས་ཀྱིས་ཀྱང་དཔལ་ཤིན་ཏུ་འབར་བར་གྱུར་པ། མཚུངས་པ་མེད་པའི་གཟུགས་དང་ཆ་བྱད་དགའ་ཞིང་འཚེར་ལ་གཞོན་པ། གཟི་བརྗིད་ཀྱི་ཡོན་ཏན་ཕུན་སུམ་ཚོགས་པ་དེ་བཞིན་དུ་དཔེ་མེད་པར་རྣམ་པར་འབར་རོ། །ལྷ་དེ་དག་རྣམས་ཐམས་ཅད་ཀྱང་དེའི་འོད་ཀྱིས་མངོན་པར་ཟིལ་གྱིས་གནོན་པར་བྱེད་དེ། དཔེར་ན་ཉི་མས་གཟའ་དང་སྐར་མ་དང་རྒྱུ་སྐར་ཐམས་ཅད་ཀྱི་འོད་ཟིལ་གྱིས་མནན་ནས་རྣམ་པར་སྣང་བར་བྱེད་དོ། །འཐབ་བྲལ་གྱི་མངའ་བདག་དེ་གཟི་བརྗིད་མཆོག་དང་ལྡན་པའི་སེང་གེའི་ཁྲི་ཆེ་ཞིང་ཤིན་ཏུ་བཟང་བ་རེག་པར་འཇམ་པར་གྱུར་པ་འོད་མཐའ་ཡས་པ་དང་ལྡན་པའི་རིན་པོ་ཆེའི་རང་བཞིན་ལ་འདུག་པར་གྱུར་ནས་ཤིན་ཏུ་ངོ་མཚར་བའི་གཟུགས་དང་ཆ་བྱད་དང་གཟི་བརྗིད་ཕུན་སུམ་ཚོགས་པའི་ཤིན་ཏུ་རྣར་སྙན་པར་གྱུར་པའི་གླུ་རྣམས་དང་རྔ་སྒྲ་རྣམས་དང་འཇོ་སྒེག་གི་ཁྱད་པར་དུ་མས་ཤིན་ཏུ་ལྷག་པར་ཡང་སྙིང་དང་རྣ་བའི་ཁུང་རྒྱས་པས་ཡུལ་དེ་ན་གནས་པ་རྣམས་འདོད་པའི་ཡོན་ཏན་ལྔ་ལ་ལོངས་སྤྱོད་པའི་རྣམ་པ་ཇི་ལྟ་བུ་རྣམས་ནི་འགའ་ལ་ཡང་ཡོད་པ་མ་ཡིན་ནོ། །ཇི་ལྟར་བརྒྱ་བྱིན་གྱི་དཔལ་རྣམས་ཡང་ཅུང་ཟད་ཀྱང་མ་ཡིན་ཏེ། དེའི་ལུས་གང་ཡིན་པ་ལས་འོད་ཟེར་གྱི་རྒྱལ་པོ་ལྔ་བརྒྱ་ཀུན་ནས་འཕྲོ་བས་མཆོག་ཏུ་གསལ་བར་བྱེད་པ་དང་ལྡན་ལ། བརྒྱ་བྱིན་གྱི་ནི་ཕྲག་པ་གཉིས་ལས་མཆོག་གཉིས་འཕྲོ་བའོ། །དེའི་དབང་པོ་དྲུག་པོ་རྣམས་ནི་རིས་འཐུན་པ་རྣམས་སུ་སྐལ་བ་མཉམ་པ་ལས་དང་དགེ་བའི་ཆོས་རྣམས་ཀྱི་མཐའ་ལས་བྱུང་བ་ཡིན་པས་བརྒྱ་བྱིན་གྱི་དྲུང་ན་ཡོན་ཏན་རྣམས་བརྒྱ་ལོག་ཏུ་འགྱུར་རོ། །དེས་ན་བརྒྱ་བྱིན་གྱི་དཔེར་མི་བཟོད་དོ། །དེའི་གཟུགས་དང་དེའི་བདེ་བ་དང་། དེའི་ཡུལ་དང་དེའི་འཁོར་དཔེ་མེད་པ་རྣམས་ཡིན་པའི་གང་དག་གཟི་བརྗིད་དམན་པའི་ལྷ་དེ་དག་ཐམས་ཅད་ཀྱི་ཁྱད་པར་གྱིས་ཀྱང་བརྒྱ་བྱིན་ཅུང་ཟད་ཀྱང་མ་ཡིན་ན་མུ་སུ་ལུན་དྷ་ནི་འོད་ཟེར་གྱི་ཕུང་པོ་རང་གི་ནང་གི་ནང་དང་ཕྱི་རོལ་རྣམས་ཀྱང་མཆོག་ཏུ་གཙང་བར་གྱུར་པ་དེ་ལྟ་བུ་{{page:{number:1100,folio:8b,volume:70}}}ལ་ཇི་ལྟར་དཔེར་བྱ་བར་ནུས་ཏེ་མི་ནུས་སོ། །དེ་ནས་ལྷ་གསར་དུ་སྐྱེས་པ་དེའི་གཟུགས་དང་དབང་ཕྱུག་དང་རྒྱགས་པ་དང་འོད་ཀྱི་རང་བཞིན་རྣམས་རྒྱང་རིང་བ་ནས་དང་ལྷན་ཅིག་ཏུ་མཐོང་བ་ཉིད་ཀྱིས་དེ་འདི་ལྟར་ཉམས་དམའ་བར་གྱུར་ཏེ། ཀྱེ་མ་མ་ལ་བདག་ཅག་རྣམས་ལ་འོད་ཡོད་པ་འདིས་ནི་བརྒྱའི་ཆར་ཡང་སྟོང་གི་ཆར་ཡང་། བརྒྱ་སྟོང་གི་ཆར་ཡང་མི་ཕོད་དེ་མཆོག་ཏུ་དགེ་བའི་ལས་ཀྱི་མཐའ་ལ་སྤྱད་པ་འདི་ནི་ངེས་པ་ཁོ་ནར་ལྷ་རྣམས་ཀྱི་མངའ་བདག་མུ་སུ་ལུན་དྷ་ཡིན་ནོ། །འདིའི་ཡང་གཟི་བརྗིད་རྣམས་འདི་ཡིན་ན་རབ་ཏུ་ཞི་བ་ཞེས་བྱ་བ་གཞན་གཟི་བརྗིད་མཆོག་དང་ལྡན་པ་གཟུགས་ཕུན་སུམ་ཚོགས་པ་གང་ཡིན་པ་བདག་གིས་ཐོས་པ་ལ་ལྟ་སྨོས་ཀྱང་ཅི་དགོས་ཏེ། ལྷ་འདི་དག་རྣམས་ཀྱི་ལས་ཀྱི་ལམ་གོང་ནས་གོང་དུ་ཆེས་ཁྱད་པར་དུ་འཕགས་པ་རྣམས་ལ་འཇུག་པའི་ཕྱིར་རོ། །དེ་ནས་དེ་ལྟར་ངེས་པར་བཟུང་ནས་གཞན་ཡང་དལ་བུས་གླུ་དང་རྔ་སྒྲ་དང་རོལ་མོའི་སྒྲ་སྒྲོགས་པ་ལྷག་མ་རྣམས་ཉན་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེ་བརྒྱ་ལ་ཅིག་ན་ཡང་འཐབ་བྲལ་གྱི་མངའ་བདག་དེ་དང་ཉེ་བར་རིམ་གྱིས་སླེབ་པར་གྱུར་པ་ན་ཇི་ལྟར་དེ་དག་གཙོ་བོར་གྱུར་པ་རྣམས་དང་། གཟུགས་དང་ཆ་བྱད་དང་མདངས་དང་འོད་དང་ཚད་དང་ཤིན་ཏུ་མཉན་པ་བླ་ལྷག་པ་ཇི་ལྟ་བུ་དང་ལྡན་པའི་ལྷའི་བུ་མོ་བདུན་སྟོང་གིས་གང་དང་ཐག་ཉེ་བ་ན་ལྷག་པར་སྙན་པའི་གླུ་ལེན་ཅིང་འཇོ་སྒེག་པ་དང་། བཞད་གད་དང་གཡོག་གི་བྱ་བ་རྣམས་ཀྱང་བྱེད་ལ་ལྷའི་བུ་མོའི་ཚོགས་གཞན་རྣམས་ནི་གྲངས་ཡོད་པ་མ་ཡིན་ནོ། །ཤེས་བཞིན་དུ་ཡང་ཐག་ཉེ་བ་དང་། རིང་བའི་ཡུལ་དུ་དགའ་ཞིང་བདུད་རྩི་རྣམས་ཀྱང་འཐུང་བར་བྱེད་དོ། །ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པ་རྣམས་ཐམས་ཅད་ཀྱང་འདི་སྙམ་དུ་སེམས་ཏེ། བདག་གཅིག་པུ་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱའི་གཞན་རྣམས་དང་ནི་མ་ཡིན་ནོ། །གཞན་རྣམས་འགའ་ཞིག་གིས་ཀྱང་འགལ་བར་མི་བྱེད་པར་བདག་གཅིག་པུ་ཁོ་ན་ཚུལ་ཐམས་ཅད་ཀྱིས་འཐུན་པར་བྱའོ། །ཇི་ལྟར་བདག་གིས་གྲོང་པའི་ཆོས་ཀྱི་ཡང་ཐ་མལ་པའི་{{page:{number:1101,folio:9a,volume:70}}}ཀུན་ཏུ་སྦྱོར་བའི་ཆོས་ཀྱིས་འཐབ་བྲལ་བའི་བརྗོད་པ་དང་ལྡན་པས་ཀུན་ཏུ་སྦྱོར་བ་ཐོབ་པར་འགྱུར་ན་ཞེས་རྒྱུ་འདིས་ལྷའི་བུ་མོ་རྣམས་ཀུན་ཏུ་རྟོག་པས་ངེས་པར་འོང་བར་འགྱུར་ཏེ། རེ་རེ་ཞིང་ཐམས་ཅད་ཀྱང་ཇི་ལྟར་བདག་ཁོ་ནས་ཐམས་ཅད་ཀྱིས་འཐུན་པར་བྱའོ། །བདག་ཉིད་ཐམས་ཅད་ཀྱིས་ངས་ལྷ་ཉིད་དང་ལྷན་ཅིག་ཏུ་དགའ་བར་བྱའོ། །རྒྱུ་འདིས་བདག་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱའི་གཞན་རྣམས་དང་ནི་མ་ཡིན་ལ་བདག་གཅིག་པུས་སྡུག་པར་ལྟའི་གཞན་འགའ་ཞིག་གིས་ཀྱང་དེ་ལྟར་རྗེས་སུ་འཐུན་པས་ནི་མ་ཡིན་ནོ། །བདག་གིས་གྲོང་པའི་ཆོས་ཀྱི་ཡང་ཐ་མལ་པའི་ཀུན་ཏུ་སྦྱོར་བའི་ཆོས་ཀྱིས་འཐབ་བྲལ་བའི་བརྗོད་པ་དང་ལྡན་པས་ཀུན་ནས་སྦྱོར་བ་ཇི་ལྟ་བ་འཐོབ་པར་འགྱུར་བ་ཡིན་ནོ། །རྒྱུ་འདིས་དེ་དག་རྣམས་ཐམས་ཅད་དེ་བཞིན་དུ་ཀུན་ནས་འོང་བར་འགྱུར་རོ། །རེ་རེ་ཞིང་ཐམས་ཅད་ཀྱང་ངས་འདི་ལ་འཐུན་པ་ཐམས་ཅད་བྱའོ། །ངས་བདག་ཉིད་ཐམས་ཅད་ཀྱིས་ལྷ་དང་གཉིས་རྒྱུ་འདིས་ལྷན་ཅིག་ཏུ་དགའ་བར་བྱའོ། །སླར་ཡང་ལྷ་གསར་དུ་སྐྱེས་པ་དེ་གང་ན་མུ་སུ་ལུན་དྷ་ལྷ་རྣམས་ཀྱི་བདག་པོ་ཡོད་པ་དེར་ཉེ་བར་ལེགས་པར་འགྲོའོ། །དེ་དང་ཤིན་ཏུ་ཐག་ཉེ་བར་ཕྱིན་ནས་མཐོང་བ་ལྷ་བརྒྱ་སྟོང་ཕྲག་དུ་མས་ཡོངས་སུ་བསྐོར་བའི་དབུས་ན་ཡང་ཆེས་གསལ་བར་གྱུར་པའི་དཔལ་དང་ལྡན་པ་རྣམ་པ་དུ་མ་ནས་ཡོན་ཏན་ཐམས་ཅད་ཕུན་སུམ་ཚོགས་པའི་ཚིག་རྣམས་ཀྱིས་དགའ་བར་བྱེད་དོ། །དེས་ལྷ་རྣམས་དང་གསར་དུ་སྐྱེས་པ་ཡང་མི་རྟོགས་པ་ནི་འགའ་ཡང་ཡོད་པ་མ་ཡིན་ནོ། །དེས་བརྒྱ་ལ་ཞིག་ན་ལྷ་གསར་དུ་སྐྱེས་པ་དེ་མཐོང་ན་གང་ན་ལྷ་གསར་དུ་སྐྱེས་པ་ཡོད་པ་དེར་བཞིན་མངོན་དུ་བསྒྱུར་ནས་མིག་གཏོད་པར་བྱེད་དོ། །ལྷ་གཞན་རྣམས་ཀྱིས་ཚིག་སྙན་པ་ཇི་ལྟ་བུ་དང་ལྡན་པས་གསར་དུ་སྐྱེས་པའི་ལྷ་དེ་ལ་སྐུལ་བར་བྱེད་དེ། གཟིགས་པར་མཛད་པ་འདི་ནི་ཇི་ལྟ་བ་བཞིན་དུ་ལྷ་རྣམས་ཀྱི་རྒྱལ་པོ་ཡིན་ནོ། །དེ་ཡིན་པས་ན་ཕྱག་ལེགས་པར་འཚལ་བར་གྱིས་ཤིག །དེ་ལྟར་དེ་བཞིན་དུ་ལྷ་གསར་དུ་སྐྱེས་པ་དེ་དང་{{page:{number:1102,folio:9b,volume:70}}}ཉེ་བར་སོང་ནས་དེའི་སྤྱན་སྔར་རབ་ཏུ་ལེགས་པར་བསྐུལ་བ་དང་ཕྱག་འཚལ་བར་བྱེད་དོ། །དེ་ནས་དེས་དེ་ལྟར་ཤེས་ནས་མུ་སུ་ལུན་དྷས་ཕྱིར་ལ་སྨྲས་པ། གསར་དུ་སྐྱེས་པ་ཇོ་བོ་ཁྱོད་འཐབ་བྲལ་གྱི་ལྷ་རྣམས་སུ་སོང་དང་འཐབ་བྲལ་གྱི་ལྷ་འདི་རྣམས་ནི་དགའ་བར་འགྱུར་བ་ཡིན་ཏེ། ཆེས་རབ་ཏུ་སེམས་དགའ་བ་རྣམས་དགེ་བའི་ལས་ཀྱི་ཚོགས་རྣམས་ཀྱི་ལས་ཀྱིས་འདིར་སྐྱེས་པ་ཡིན་པས་ན་དེས་ན་བདེ་བར་འོངས་སམ། དེ་ལྟར་ཡིན་པ་ཡང་རང་གི་ལས་ཀྱི་འབྲས་བུ་ལ་ལོངས་སྤྱོད་པས་དུས་ཤིན་ཏུ་རིང་པོར་བག་ཡོད་པས་ལྷའི་འཇིག་རྟེན་འདི་ན་གནས་པ་ཡིན་ནོ། །དེ་ནས་དེའི་དུས་ན་འཐབ་བྲལ་གྱི་མངའ་བདག་གིས་ཚིགས་སུ་བཅད་པ་ཇི་ལྟ་བ་བཞིན་དུ་བརྗོད་པ། ལྷ་ནི་སྐྱེས་པར་འགྱུར་བ་ཡི། །དགའ་བ་གང་ན་སྐྱེས་པ་དེས། །འཆི་འཕོ་བ་ཡི་སྡུག་བསྔལ་གྱི། །བཅུ་དྲུག་ཆར་ཡང་མི་ཆོག་གོ། །མནོག་ཆུང་འབྲས་བུ་དུ་མ་ཡིས། །རྟག་ཏུ་སྐྱེས་བུ་སླུ་བ་པོ། །དྲི་ཟའི་གྲོང་ཁྱེར་དང་འདྲ་བ། །འདོད་པ་མྱང་བ་ཙམ་བཟང་བའི། །གང་དེ་སེམས་ཅན་འཇོམས་དེ་དག །བློ་ལྡན་གྱིས་ནི་ཡིད་མ་རྟོན། །དེ་ལྟར་འཐབ་བྲལ་གྱི་བདག་པོ་དེས་ལྷ་གསར་དུ་སྐྱེས་པ་དེ་ལ་རྗོད་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེས་དེ་ལ་འདི་སྐད་ཅེས་སྨྲས་ཏེ། ལྷ་ལགས་བདག་གིས་འདིར་ཉེས་དམིགས་ཇི་ལྟ་བར་མི་ཤེས་དོན་དང་ཕན་ཚུན་གྱི་དགོས་པ་ཡང་རིག་ཅིང་ཤེས་པ་མ་ཡིན་པ་འདི་ཇི་ལྟ་བར་ལྷ་རྣམས་ཐམས་ཅད་ལ་འགྱུར་བ་ཡིན་ལ་དེ་ལྟར་བདག་ཀྱང་ཡིན་ནོ། །དེ་ནས་འཐབ་བྲལ་གྱི་བདག་པོ་མུ་སུ་ལུན་དྷས་ཚིགས་སུ་བཅད་པས་འདི་སྐད་ཅེས་སྨྲས་པ། ཇི་ལྟར། འཆི་བདག་དུས་ནི་འབྱུང་བ་ན། །འགའ་ཞིག་འགར་ཡང་བདེ་བ་མིན། །དེ་བཞིན་དུ་ནི་འགྲོ་ན་ཡང་། །འགའ་ཞིག་རྗེས་སུ་འགྲོ་བ་མིན། །སེམས་སྣ་ཚོགས་ཤིང་སེམས་ཅན་གཞན། །ཁམས་སྣ་ཚོགས་དང་དེ་བཞིན་གཞན། །དེས་ན་རྣམ་པ་སྣ་ཚོགས་པའི། །སྲིད་པའི་འཆིང་བའི་ལས་རྣམས་བྱེད། །གང་ཚེ་སྐྱེས་པ་དེ་ཚེ་ནས། །མི་ནི་འཆི་བདག་དབང་དུ་འགྲོ། །སྣ་ཚོགས་རྨོངས་{{page:{number:1103,folio:10a,volume:70}}}པར་ལྟུང་བ་ཡི། །འཇིགས་པ་དེ་ཡང་མ་རིག་གོ། །གང་ཚེ་འཆི་འཕོ་བྱུང་བ་ནི། །སྲིད་པ་འཇིག་པར་བྱེད་པའི་མཆོག །འཇིགས་གང་འཆི་བདག་ཆེ་འོངས་པ། །རྨོངས་པ་བདག་གིས་དེ་ཚེ་རྟོགས། །བག་ཡོད་ལ་དགའ་སྐྱེ་བ་ནི། །ཡང་དང་ཡང་དུ་འབྱུང་བ་མིན། །ལྷ་ནི་ཡུལ་རྣམས་ཀྱིས་རྨོངས་པ། །ཡིད་མེད་པས་ཀྱང་རྟོགས་པ་མིན། །ཡུལ་གྱི་ཆགས་པས་ཀུན་ལྟ་བའི། །སྲེད་པའི་དུག་གིས་རྨོངས་བྱས་པ། །རྟོགས་མིན་རྟག་ཏུ་ལྷ་ཡི་ནི། །འཆི་འཕོ་དེ་ནི་འཇིགས་ཆེན་ཡིན། །འཆི་བས་ཐ་མར་དེ་བཞིན་དུ། །སྡུག་བསྔལ་ལུས་ཅན་རྣམས་ལ་སྐྱེད། །ཇི་ལྟར་སྐྱེས་པས་ལྷ་རྣམས་ལ། །འཆི་འཕོ་ཀུན་ཏུ་ངེས་པར་འབྱུང་། །ལས་ཀྱི་རླུང་གིས་ཀུན་ཏུ་འཁོར། །སྦྱོར་བས་ཀྱང་ནི་སྡུག་བསྔལ་ནས། །སྐྱེས་བུ་ལྷུང་བྱེད་འཆི་བདག་སྒྲས། །སེམས་ནི་ཀུན་ཏུ་བསླུས་པ་ཡིན། །ཕ་མེད་མ་ཡང་མེད་པ་དང་། །བཤེས་མེད་གཉེན་འདུན་མེད་པར་ནི། །ལྷན་ཅིག་རང་དབང་མེད་ཅེས་སྨྲ། །དེ་ལྟར་སྐྱེས་བུ་དུས་ཀྱིས་བསྐུལ། །ལྷན་ཅིག་འགྲོགས་མིན་སྐྱེ་བོ་འདི། །སྐྱེ་བོ་ཐ་མལ་པ་ཡིས་བསླུས། །ཡིད་ཀྱི་ཞགས་པ་འབའ་ཞིག་གིས། །སྐྱེ་བོ་སླུ་བར་བྱེད་པ་ཡིན། །སྐྱེ་བོ་རང་གི་སྐྱེ་བོ་འདིར། །སྤུན་ནམ་སྐྱོབ་བྱེད་འགའ་ཡོད་མིན། །འཆི་བདག་དུས་ནི་བྱུང་བ་ན། །རང་སྐྱེའང་ཇི་ལྟར་སྐྱེ་བོ་ཡིན། །ལྷ་རྣམས་གང་གིས་མཐོང་བ་ཡིན། །བདེ་བ་འདི་དག་བདེ་འབྱུང་བ། །དེ་ནི་རབ་ཀྱི་ཤུགས་འགྲོ་བའི། །འཆི་བདག་རྒྱལ་པོས་འཕྲོག་པར་བྱེད། །རྟག་ཏུ་འདོད་པའི་རྗེས་འགྲོ་བ། །ཡུལ་གྱི་འཁྲུལ་པས་བརྐམ་པ་ཡིན། །ངེས་པར་སྡུག་བསྔལ་ཆེ་འབྱུང་བ། །གང་ཡང་རྟོག་པར་འགྱུར་མ་ཡིན། །དེ་ལྟར་ལྷ་གསར་དུ་སྐྱེས་པ་དེ་མུ་སུ་ལུན་དྷ་དེས་ཡང་དག་པ་ཇི་ལྟ་བས་ཆོས་ཉིད་ལ་རྗེས་སུ་བཟུང་ངོ་། །དེ་ནས་ལྷ་དེས་དེ་དག་རྣམས་ཐོས་ནས་ཡུད་ཙམ་ཅིག་སྐྱོ་བས་གནས་པར་གྱུར་ནས། ཕྱི་ནས་སླར་ཡང་གར་དང་གླུ་དང་རྒོད་པར་བྱེད་པ་དང་རྒྱགས་པ་རྣམས་ཀྱིས་ཀུན་ནས་ཁྲིད་པར་བྱེད་དེ། རྒྱུ་གང་གི་ཕྱིར་ན་{{page:{number:1104,folio:10b,volume:70}}}བྱིས་པ་སོ་སོའི་སྐྱེ་བོ་རྣམས་ཐམས་ཅད་ཀྱི་སྙིང་མི་རྟག་པ་ཡིན་པའི་ཕྱིར་ཏེ། ཁྱད་པར་དུ་ཡང་གང་གི་ཚེ་བདེ་བར་གྱུར་པ་རྣམས་དང་སྲིད་པ་རྣམས་ཀྱི་དབང་གིས་རྗེས་སུ་འཇུག་པར་འགྱུར་བ་དེའི་བརྒྱ་འགྱུར་གྱིས་ཀྱང་ཆེས་རྩབ་ཧྲལ་ཅན་དུ་འགྱུར་བ་ཡིན་ནོ། །རྒྱུ་འདི་དག་གིས་ན་བག་མེད་པས་གནས་པའི་ལྷ་རྣམས་ཀྱི་སྙིང་ལ་ཆོས་ཀྱི་ཆ་ཤས་ཅུང་ཟད་ཙམ་ཡང་ལེགས་པར་འཇུག་པར་མི་འགྱུར་རོ། །དེ་ནས་ལྷ་གསར་དུ་སྐྱེས་པ་དེ་མུ་སུ་ལུན་དྷའི་གནས་དེ་ལས་ཕྱིར་ཡང་རྩེད་མོའི་ནགས་སུ་བདག་ཉིད་ཀྱི་སྐྱེ་བོ་དེ་དག་རྣམས་ཉིད་ཀུན་དང་བཅས་པ་རྣམས་དང་། དེ་བཞིན་དུ་གར་བྱེད་པར་འགྱུར་བ་དང་དགའ་བར་གྱུར་པས་འདོད་པའི་ཡོན་ཏན་ལྔ་དང་ལྡན་པའི་ཡུལ་གྱི་བདེ་བ་རྣམས་དང་ཡང་དག་པར་ལྡན་པས་དེ་ཁོ་ན་བཞིན་དུ་ཕྱིར་ཡང་རྒྱུན་གནས་ན་རྣམ་པར་རྒྱུ་བའི་ས་དེ་དག་རྣམས་ཀུན་ཏུ་འགྲོ་བར་བྱེད་དོ། །དེས་བདེ་བའི་ས་དེ་དག་རྣམས་རྗེས་སུ་ཐོབ་ནས་ཀྱང་དེ་དག་ཉིད་དུ་ལྷ་གཞན་དག་རྣམས་དང་ལྷན་ཅིག་དགའ་བར་བྱེད་པ་དང་ཀུན་ཏུ་སྤྱོད་པར་ཡང་བྱེད་དོ། །དེ་ལྷ་གཞན་དེ་དག་རྣམས་དང་ལྷན་ཅིག་དགའ་བར་གྱུར་པ་ལས་ཁྱོགས་ཀྱི་ཁང་བུ་ཡངས་པ་ཞེས་བྱ་བའི་སྐྱེད་མོས་ཚལ་གྱི་ས་ལ་རིམ་གྱིས་འགྲོ་བར་བྱེད་དོ། །དེ་ན་ནི་དགའ་བ་འདི་དག་རྣམས་ཡོད་དེ་ཇི་ལྟར་ཁྲག་ཁྲིག་ཕྲག་ཉི་ཤུར་རྣམ་པ་སྣ་ཚོགས་པ་དང་། ཁ་དོག་དང་དབྱིབས་སྣ་ཚོགས་པའི་སྐྱེད་མོས་ཚལ་དང་། པད་མའི་རྫིང་བུ་དང་མཚེའུ་དང་ནགས་དང་ནགས་འདབ་དང་བྱའི་ཚོགས་དང་འབབ་ཆུ་དང་རིའི་རྩེ་མོ་རིན་པོ་ཆེ་སྣ་བདུན་གྱི་རང་བཞིན་དང་། དེ་འདྲ་བའི་རྣམ་པར་རྟོག་པའི་ཁྱོགས་ཀྱི་ཁང་བུ་རྣམས་ཡིན་ཏེ། ལྷ་དེ་དག་རྣམས་ཀྱིས་ལེགས་པར་བྱས་པའི་ལས་ཀྱིས་གལ་ཏེ་ལྷ་རྣམས་ཀྱི་ཡིད་ཀྱིས་ཀུན་ཏུ་རྟོག་པར་བྱེད་པ་ནི་ཁྱོགས་ཀྱི་ཁང་བུ་དེ་དག་དང་ནགས་ཚལ་དང་ནགས་འདབ་དང་མཚེའུ་དང་བཅས་པ་རྣམས་ཇི་ལྟ་བ་བཞིན་དུ་ནམ་མཁའི་དཀྱིལ་དུ་འཕགས་ན་ཅི་མ་རུང་དེ་དག་གི་སེམས་བསྐྱེད་པ་ཙམ་ཉིད་ན་ཁང་བུ་དེ་དག་རྣམས་དང་། ནགས་ཚལ་དང་ནགས་འདབ་དང་མཚེའུ་དང་འབབ་ཆུ་དང་ལྗོན་ཤིང་དང་པད་{{page:{number:1105,folio:11a,volume:70}}}མའི་རྫིང་བུ་རྣམས་དང་ཡང་དག་པར་ལྡན་པ་རྣམས་ནམ་མཁའ་ལ་ཀུན་ཀྱང་འཕགས་པ་ནི་བྱ་བཞིན་ནོ། །དེ་ནས་འདི་བཞིན་དུ་ལྷ་རྣམས་ཡིད་ལ་ཀུན་ཏུ་སེམས་པར་བྱེད་དེ། ཇི་ལྟར་ཁྱོགས་ཀྱི་ཁང་པ་ཆེན་པོ་འདི་དག་རྣམས་བདག་ཅག་བདེ་བས་གནས་པའི་དོན་དུ་མི་གཡོ་བར་གནས་པར་གྱུར་མོད། དེ་དག་གི་སེམས་བསྐྱེད་པ་ཙམ་ཉིད་ཀྱིས་དེ་བཞིན་དུ་འགྱུར་རོ། །གལ་ཏེ་གཞན་ཡང་འདི་ལྟར་སོ་སོར་ཀུན་ཏུ་རྟོག་པར་བྱེད་དེ། ཟས་དང་སྐོམ་གྱི་ཆུ་བོ་རྣམ་པ་དུ་མ་རབ་ཏུ་འབབ་པར་གྱུར་ལ་རག་དེས་དེ་བཞིན་དུ་སེམས་བསྐྱེད་པ་ཙམ་ཉིད་ཀྱིས་རོ་དང་ཁ་དོག་དང་དྲི་ཡོངས་སུ་གང་བ་ལྷ་དེ་དག་རྣམས་ཀྱིས་ལེགས་པར་བྱས་པའི་ལས་ཀྱི་དབང་གིས་འབབ་པར་གྱུར་ཏེ་ལེགས་པར་བྱས་པའི་ལས་རྣམས་ཡུལ་དུ་གྱུར་པའི་མི་རྣམས་ཀྱང་རྟོགས་པར་འགྱུར་བ་ནི་མ་ཡིན་ནོ། །གཞན་ཡང་གལ་ཏེ་ལྷ་དེ་དག་རྣམས་འདི་སྙམ་དུ་སེམས་པར་འགྱུར་ཏེ། ཇི་ལྟར་དཔག་ཚད་བརྒྱར་ཡང་གཞལ་ཡས་ཁང་དེ་དག་རྣམས་ཁ་འབྱེ་བར་འགྱུར་གྲང་། དེ་དག་རྣམས་ཀྱི་སེམས་བསྐྱེད་པ་ཙམ་ཁོ་ནས་ཁ་འབྱེད་པར་འགྱུར་ཏེ། རྣམ་པ་དུ་མར་དགའ་བའི་མཚེའུ་སྤྲོ་བ་དང་འབབ་ཆུ་དང་ཆུ་ཀླུང་དང་ཚང་ཚིང་དང་ཁང་པ་དང་སྟེང་ཁང་དང་བཅས་པའི་ཁང་པས་ཀྱང་ཕུན་སུམ་ཚོགས་པར་གྱུར་པ་དང་སྣ་ཚོགས་པའི་ནགས་ཚལ་དང་ནགས་འདབ་དང་པད་མའི་ཚལ་རྣམས་དང་ལྗོན་ཤིང་ཕུན་སུམ་ཚོགས་པ་ཡང་དེ་བཞིན་དུ་ཁ་འབྱེ་བར་འགྱུར་ལ། ལྷ་དེ་དག་རྣམས་ཀྱང་ཇི་ལྟ་བ་བཞིན་དུ་ཡིད་ཆེས་མཆོག་གི་རབ་ཏུ་དགའ་བར་འགྱུར་ཏེ། ཇི་ལྟར་བདེ་བར་གནས་པ་རྣམས་ཀྱིས་བདག་ཅག་རྣམས་ཀྱང་ཇི་ལྟ་བ་བཞིན་དུ་ཡིད་ཆེས་མཆོག་གི་རབ་ཏུ་དགའ་བར་འགྱུར་བ། དེ་ནི་ཇི་ལྟར་བདེ་བར་གནས་པ་རྣམས་ཀྱིས་བདག་ཅག་རྣམས་གནས་པར་བྱའོ་ཞེས་མཆོག་ཏུ་ཡིད་རབ་ཏུ་དགའ་བ་རྣམས་ལྷ་གཞན་རྣམས་དང་ལྷན་ཅིག་ཏུ་གང་ན་ཁང་བུ་དེ་དག་རྣམས་ཡོད་པ་ལ་རྣམ་པ་དུ་མས་བདག་ཅག་རྣམས་དང་ཐབས་ཅིག་ཏུ་དགའ་བར་བྱའོ། །འདིར་ནི་རྣམ་པ་དུ་མར་ལྷ་གང་ཡིན་པ་འཐབ་{{page:{number:1106,folio:11b,volume:70}}}བྲལ་གྱི་མངའ་བདག་མུ་སུ་ལུན་དྷ་དེའི་སྲིད་པར་རྩེད་མོའི་ནགས་སུ་རྣམ་པ་དུ་མར་དགའ་བར་བྱེད་པར་འགྱུར་བའི་ལྷ་དེ་དག་རྣམས་ཐམས་ཅད་ཀྱང་འདིར་ནི་ཁང་བུ་འདི་དག་རྣམས་སུ་ཞུགས་པར་གྱུར་ན་ཅི་མ་རུང་། དེ་ནས་སེམས་བསྐྱེད་པ་ཙམ་ཁོ་ནས་རྒྱུན་གྱི་ནགས་ན་རྣམ་པར་རྒྱུ་བའི་ལྷ་དེ་དག་རྣམས་ནམ་མཁའ་ལ་རྣམ་པ་སྣ་ཚོགས་པའི་བཞོན་པ་རྣམས་ཀྱིས་འགྲོ་བར་བྱེད་པ་ལ་འདི་ལྟ་སྟེ། ངང་པའི་བཞོན་པ་དང་རྨ་བྱའི་བཞོན་པ་དང་ཁུ་བྱུག་གི་བཞོན་པ་དང་མེ་ཏོག་གི་བཞོན་པ་དང་ངང་ངུར་གྱི་བཞོན་པ་དང་ཤང་ཤང་ཏེའུའི་བཞོན་པ་དང་། ལྗོན་ཤིང་གི་བཞོན་པ་རྣམས་ཏེ་རྣམ་པ་དེ་ལྟ་བུའི་བཞོན་པས་གང་ན་ཁང་བུ་དེ་དག་རྣམས་ཡོད་པ་དེར་འགྲོ་བར་འགྱུར་ཏེ། མཆོག་ཏུ་རབ་ཏུ་དགའ་བའི་ཡིད་ཀྱིས་རོལ་མོ་དང་རྔ་སྒྲ་དང་གླུ་རྣམས་ཀྱིས་དགའ་བར་གྱུར་པ་རྣམ་པ་སྣ་ཚོགས་པའི་ཆ་བྱད་ཅན་གྱི་ལྷའི་བུ་མོ་སྒྲིན་པ་རྣམས་ཀྱིས་རྗེས་སུ་འབྲང་བར་བྱེད་པའི་རྒོད་པར་བྱེད་པ་དང་། འགྱིང་བར་བྱེད་པ་དང་དོ་ཤལ་དང་པད་མ་འཕྱང་བ་རྣམས་ཀྱི་མཆན་ཁུང་ལྕོང་བ་དང་བཅས་པས་ཕྱི་བཞིན་འབྲང་བར་གྱུར་པ་མཆོག་ཏུ་གཞོན་ཤ་ཅན་མཆོག་ཏུ་དགའ་བ་དང་ལྡན་པས་གར་དང་རྔ་སྒྲ་དང་རོལ་ཆ་དང་གླུ་མཆོག་ལེན་པ་དང་ལྡན་པའི་ལྷའི་ས་བས་མངོན་པར་བསྟོད་པ་དང་ལྡན་པས་གང་ན་ཁྱོགས་ཀྱི་ཁང་བུ་ཡོད་པ་དེར་ལེགས་པར་ཉེ་བར་འགྲོ་བའོ། །ནམ་མཁའི་དཀྱིལ་དུ་མངོན་པར་བྱུང་ནས་གང་ན་རྩེ་དགའ་ཆེན་པོའི་ཁང་བུ་རྣམས་ལེགས་པར་གནས་ནས་ལྷ་རྣམས་རྩེ་དགའ་བར་བྱེད་པ་དེར་འོངས་པར་གྱུར་ཏོ། །དེ་ནས་དེ་དག་ཕན་ཚུན་དུ་རབ་ཏུ་དགའ་བའི་ཡིད་ཅན་རྣམས་དེ་ལྟར་རྩེ་བར་གྱུར་པ་རྣམས་བག་མེད་པར་གནས་པ་རྣམས་སེམས་རྣལ་དུ་མི་གནས་པ་རྣམས་ནི་བག་མེད་པས་གནས་པ་རྣམས་ལ་འཐབ་བྲལ་གྱི་མངའ་བདག་མུ་སུ་ལུན་དྷ་འདི་ལྟར་ཀུན་ཏུ་ལྟ་བར་བྱེད་དེ། ལྷ་བག་མེད་པས་བག་མེད་པར་གནས་པ་རྣམས་ལ་ཇི་ལྟ་བ་བཞིན་གྱི་ཐབས་སུ་གྱུར་པ་ཅི་ཞིག་ཡོད་ན་གང་བདག་གིས་དམན་པ་ལ་ཁ་ཕྱོགས་པ་བག་མེད་པས་གནས་པའི་ལྷ་དེ་དག་རྣམས་{{page:{number:1107,folio:12a,volume:70}}}ལ་རྗེས་སུ་འཐུན་པའི་ཐབས་གང་ཡིན་པ་བདག་གིས་བྱའོ། །དེ་ནས་བརྟགས་པའི་བློ་དང་ལྡན་པ་དེས་རྣམ་པར་དཔྱད་ནས་ལྷ་གཞན་རྣམས་ལས་གང་དག་དེ་དང་ལྷན་ཅིག་རྗེས་སུ་སྤྱོད་པའི་རྒྱུན་དུ་ཞུགས་པ་དེ་དག་རྣམས་དང་ལྷན་ཅིག་ཏུ་ལེགས་པར་འགྲོ་བར་བྱེད་དེ། ཇི་ལྟར་ལྷ་རྒྱུན་གྱི་གནས་ན་རྒྱུ་བ་འདི་དག་རྣམས་ལ་ཇི་ལྟ་བ་བཞིན་དུ་ཇི་ལྟར་ཕན་པར་འགྱུར་བ་ཡིན། བླ་ན་མེད་པའི་དགེ་བའི་ཆོས་རྣམས་ཀྱིས་ཇི་ལྟར་བདག་དང་གཞན་ལ་ཕན་པ་བྱས་པར་འགྱུར་བ་ཡིན་པ་དང་། གང་ཡང་བདག་གིས་བར་ཆད་དུ་མི་འགྱུར་བ་དང་། གལ་ཏེ་ཡང་ལྷ་དེ་དག་རྣམས་གྲོགས་པོའི་མཆོག་ཏུ་འགྱུར་བ་ནི་གང་དག་གིས་སྒྲོལ་བ་ལ་ངེས་པར་སྦྱོར་བའོ། །ཡང་གང་དག་གིས་སྡིག་པ་ཉེ་བར་སྟོན་པ་དེ་དག་རྣམས་ནི་དགྲ་བོ་ཡིན་ཏེ། གང་གིས་དམྱལ་བ་ཀུན་ནས་སྒྲུབ་པའི་ལས་རྣམས་བྱེད་པའི་ཕྱིར་རོ། །ལྷ་དེ་ཉིད་ཀྱིས་དེ་ལྟར་རྒྱུན་དུ་ཞུགས་པ་རྣམས་དང་ལྷན་ཅིག་ཏུ་གྲོས་བྱས་ནས་གང་ན་ཁྱོགས་ཀྱི་ཁང་བུ་ཡོད་པ་དེར་ཉེ་བར་ལེགས་པར་འགྲོ་བར་བྱེད་དེ། རྫུ་འཕྲུལ་གྱི་རང་བཞིན་གྱི་གཞལ་ཡས་ཁང་གཞན་ཞིག་བཟུང་བ་ན་ནི་ཆུ་ཀླུང་དང་མཚེའུ་དང་ལྗོན་ཤིང་དང་འབབ་ཆུ་དང་ནགས་དང་ཉེ་བའི་ནགས་རྣམས་མཆོག་ཏུ་ཕུན་སུམ་ཚོགས་པ་དགའ་བ་དུ་མ་ཉིད་དང་ཡང་དག་པར་ལྡན་པ་དེ་འདྲ་བའི་དགའ་བའི་ཁྱད་པར་གྱིས་རྒྱུན་གྱི་གནས་ན་སྤྱོད་པ་རྣམས་ཀྱི་རྣམ་པར་གསལ་བ་གང་དག་ཡིན་པ་དེ་དག་རྣམས་ནི་བརྒྱའི་ཆ་དང་སྟོང་གི་ཆར་ཡང་མི་ཕོད་དོ། །དེ་ཅིའི་ཕྱིར་ཞེ་ན། ལེགས་པར་བྱས་པའི་ལས་ཅན་རྣམས་ཀྱི་མངའ་བདག་ཡིན་པའི་ཕྱིར་ཏེ། ལེགས་པར་སྤྱོད་པའི་ལས་ཀྱི་མཐའ་ལ་སྤྱོད་པའི་འཐབ་བྲལ་བའི་ལྷ་རྣམས་ཐམས་ཅད་ཀྱི་ནང་ན་གང་ཡང་འཐབ་བྲལ་གྱི་མངའ་བདག་མུ་སུ་ལུན་དྷ་ནི་ལེགས་པར་བྱས་པའི་ལས་ཀྱི་མངའ་བདག་ཡིན་པའི་ཕྱིར་དང་། གང་ཡང་ལེགས་པར་བྱས་པའི་ལས་རྣམས་ཆེས་བླ་ལྷག་པར་གྱུར་པ་ཡིན་པའི་ཕྱིར་རོ། །དེའི་རྫུ་འཕྲུལ་རྣམས་ཀྱང་ལྷག་པ་ཡིན་ནོ། །རྒྱུ་འདི་དག་རྣམས་ཀྱི་ཕྱིར་ན་འཐབ་བྲལ་བའི་གཞལ་ཡས་ཁང་ཐམས་ཅད་ལས་{{page:{number:1108,folio:12b,volume:70}}}ཁང་བུ་དེའི་སྟེང་ན་དགའ་བས་རྣམ་པར་གསལ་ཏེ་ལྷམ་མེའོ། །དཔེར་ན་ཉི་མའི་དྲུང་དུ་ནི་གཞལ་ཡས་ཁང་ཐམས་ཅད་ཀྱིས་ཆར་མི་ཕོད་ཅིང་མཛེས་པ་ཡང་མ་ཡིན་ནོ། །ཁང་བུ་དེའི་ཁྱད་པར་རྣམས་ལས་ནི་ཁང་པ་གཞན་དེ་དག་རྣམས་ཀྱིས་ཆར་ཡང་མི་ཆོག་གོ། །དེ་སྣ་ཚོགས་པའི་ཡོན་ཏན་གྱི་རྣམ་པ་ཕུན་སུམ་ཚོགས་པ་དེ་སྲིད་དང་ལྡན་པའི་ཁང་པ་དེས་ནམ་མཁའི་དབྱིངས་གང་ན་རྒྱུན་གྱི་གནས་ན་རྣམ་པར་རྒྱུ་བའི་ལྷ་དག་དགའ་བར་བྱེད་པ་དེར་ཉེ་བར་ལེགས་པར་འགྲོ་བར་བྱེད་པ་ན་ལྷ་གང་དག་རྒྱུན་དུ་ཞུགས་པ་ཡིན་པ་དེ་དག་རྣམས་ནི་འཐབ་བྲལ་བའི་མངའ་བདག་ལེགས་པར་མངོན་སུམ་དུ་མཐོང་ནས། བག་མེད་པ་རྣམས་དགའ་བ་དམན་པར་འགྱུར་རོ། །ལྷ་གང་དག་བག་མེད་པས་བག་མེད་པར་རྒྱུ་བ་དེ་དག་རྣམས་ནི་ཁང་པ་དེ་དག་རྣམས་སུ་ཀུན་ནས་རིངས་ཕབ་པར་ཞུགས་ནས་དེ་དག་རྣམས་གང་རྒྱལ་པོ་མུ་སུ་ལུན་དྷ་ཡོད་པ་དེར་ཉེ་བར་ལེགས་པར་འགྲོ་བའོ། །དེ་ནས་སྟོང་ཕྲག་བརྒྱར་ཡང་དེ་རྫུ་འཕྲུལ་བྱེད་པར་གྱུར་ཏེ། དེ་ཇི་ལྟར་ལྷ་གང་དག་ཁང་བུ་ན་ཞུགས་པ་རྣམས་ཁོ་ནས་ཐམས་ཅད་དུ་མི་མཐོང་བ་ཉིད་དུ་བྱས་ཏེ། དེ་ཁོ་ན་གཞལ་ཡས་ཁང་ན་གནས་པ་ཐམས་ཅད་དུ་ཡང་མི་མཐོང་བར་གྱུར་ཏོ། །ལྷ་ཉིད་ཀྱིས་རང་གི་རྫུ་འཕྲུལ་རྣམས་ཀྱིས་དེ་དག་རྣམས་དེ་ལྟར་བཀག་ནས་ཕན་ཚུན་དུ་མི་མཐོང་ངོ་། །བགད་པ་དང་འཇོ་སྒེག་དང་རྩེད་མོ་རྩེ་བ་རྣམས་ལས་ཅུང་ཟད་ཙམ་ཡང་ཐོས་པར་མི་འགྱུར་ཏེ། རྫུ་འཕྲུལ་དེ་དག་རྣམས་ཀྱི་མཐུ་སྟོབས་ཀྱིས་དེ་དག་རང་བཞིན་དེ་བཞིན་དུ་གྱུར་ནས་ཕན་ཚུན་དུ་དེ་དག་རྣམས་དེ་ལྟ་བུར་གྱུར་ཏེ། དེ་དག་ཐམས་ཅད་ཇི་ལྟར་ཁང་བུ་གང་ཡིན་པ་འདིར་སུ་དག་ལྷ་དེ་དག་རྣམས་ཇི་ལྟ་བར་ཐག་ཉེ་བར་གྱུར་པ་རྣམས་དང་། གང་ཡང་བདག་ཅག་དང་ལྷན་ཅིག་ཏུ་གཞལ་ཡས་ཁང་འདིར་ཞུགས་པར་གྱུར་པ་དེ་དག་ཐམས་ཅད་གང་དུ་སོང་བར་གྱུར་པ་ཞེས་ཐམས་ཅད་དུ་བྱས་ཀྱང་མཐོང་བར་མི་འགྱུར་བ། དེ་ལྟར་གོང་ནས་ལྷ་དེ་གང་ན་འཐབ་བྲལ་གྱི་བདག་པོ་མུ་སུ་ལུན་དྷ་ཡོད་པ་དེར་ལེགས་པར་ཉེ་བར་སོང་བ་ན་དེ་གཅིག་པུ་ཞིག་མཐོང་{{page:{number:1109,folio:13a,volume:70}}}བར་གྱུར་ཏོ། །གང་ཡང་ལྷ་དེས་རྒྱུན་དུ་ཞུགས་པར་གྱུར་པ་དེ་རྣམས་མཐོང་བར་འགྱུར་གྱི་ལྷ་གཞན་རྒྱུན་དུ་ཞུགས་པ་མ་ཡིན་པ་རྣམས་ཕན་ཚུན་དུ་མི་མཐོང་ངོ་། །དེ་ལྟར་རྫུ་འཕྲུལ་གྱིས་བཀབ་པས་དེ་ངོ་མཚར་བ་དང་བཅས་ཤིང་འཇིགས་པ་དང་ཡང་བཅས་པར་གྱུར་ནས་མུ་སུ་ལུན་དྷ་ལ་འདི་སྐད་སྨྲས་སོ། །ལྷ་ཇི་ལྟར་གང་དག་གཞལ་ཡས་ཁང་དུ་ཞུགས་པའི་ལྷ་དེ་དག་རྣམས་ཐམས་ཅད་འཁོར་དང་བཅས་པ་མ་མཐོང་བ་དེ་དག་རྣམས་གར་སོང་། དེ་ནས་མུ་སུ་ལུན་དྷས་དེ་ལ་འདི་སྐད་ཅེས་སྨྲས་ཏེ། ལྷ་གང་དག་བག་མེད་པས་བག་མེད་པར་རྒྱུ་བ་དེ་དག་རྣམས་ཐམས་ཅད་ལས་ཀྱི་བྱ་བས་ཤི་འཕོས་ནས་ཇི་ལྟར་ལས་ཀྱིས་ཉེ་བར་འགྲོ་བ་ཀུན་ཏུ་འབྱུང་སྟེ། དམྱལ་བ་དང་ཡི་དགས་དང་དུད་འགྲོ་དང་མིའི་འགྲོ་བ་རྣམས་སུ་སྐྱེས་སོ། །གཞན་ཡང་གང་དག་བག་མེད་པར་གྱུར་པ་རྣམས་དང་བག་མེད་པས་གནས་པ་རྣམས་ཀྱང་རུང་སྟེ། དེ་དག་རྣམས་ནི་ཕྱིར་ཞིང་ཡང་བག་མེད་པས་ཉེ་བར་བཅོམ་པ་དང་། ཡུལ་རྣམས་ཀྱི་སྲེད་པས་ཀྱང་ཉེ་བར་བརླག་པར་འགྱུར་རོ། །གང་དག་འདོད་པའི་ཡོན་ཏན་ལྔ་ལ་རབ་ཏུ་ཞེན་པར་གྱུར་པ་རྣམས་ནི་ཀུན་ཏུ་རྟོག་པའི་རྩེད་མོ་ཅན་གྱི་ཡུལ་གྱི་མི་རྣམས་རང་གི་སེམས་ཀྱི་སྲུབ་ཤིང་ལས་ཀུན་ཏུ་བྱུང་བ་ལས་ཀྱི་རླུང་གིས་བཏབ་ནས། སྲིད་པའི་རྩེ་མོ་ལྔ་འབར་བས་འཐབ་བྲལ་གྱི་སྲིད་པ་རྣམས་སུ་བསགས་ནས་ཕྱི་ནས་ནི་རྣམ་པ་སྣ་ཚོགས་པའི་ཟེར་ཟུག་གིས་དམྱལ་བ་རྣམས་སུ་སྲེག་པར་བྱེད་དེ་བཟང་པོ་མ་ཡིན་པའི་སེམས་ཀྱིས་ཡོངས་སུ་བསླུས་པ་ཤིན་ཏུ་རྣམ་པར་ཉམས་པ་རྣམས་ལུས་ཞིག་ནས་དེར་སྐྱེའོ། །དེས་ན་དེ་ལྟར་བག་མེད་པའི་སྐྱོན་རྣམས་ནི་སྐྱོན་ཐམས་ཅད་ཀྱི་སྟེང་ན་བླ་ལྷག་པ་ཡིན་ནོ། །བག་མེད་པའི་སྐྱོན་གྱིས་རྣམ་པར་ཉམས་པའི་རྒྱུ་གང་གིས་དགེ་བའི་ཆོས་ཐམས་ཅད་མི་མཐོང་བའི་ལྷ་གང་དག་རྣམས་ཀྱིས་སེམས་བཟང་པོས་བདག་ཉིད་ཀྱིས་བདག་ཉིད་འདུལ་བར་མི་བྱེད་པ་དེ་དག་རྣམས་ནི་རང་གི་སེམས་ཀྱིས་བསླུ་ནས་ཕྱི་ནས་དེ་ནི་གདུང་བར་འགྱུར་བ་ཁོ་ན་ཡིན་ནོ། །དེ་ནས་འཐབ་བྲལ་གྱི་མངའ་བདག་མུ་སུ་{{page:{number:1110,folio:13b,volume:70}}}ལུན་དྷ་དེའི་སྤྱན་སྔར་དེས་གཏམ་དེ་དག་རྣམས་རྙེད་ནས་ལྷ་དེ་དག་ཕན་ཚུན་དུ་སྐྱོ་བ་དང་བཅས་པ་དང་འཇིགས་པ་དང་ལྡན་པས་འདི་སྐད་ཅེས་སྨྲས་ཏེ། ལྷ་དབང་སྐད་ཅིག་ཁོ་ན་ལ་ཇི་ལྟར་ལྷ་དེ་དག་དང་བྲལ་ཞིང་ཐམས་ཅད་འཆི་འཕོས་ཏེ། ལྷ་དེ་དག་རྣམས་ཐམས་ཅད་ལ་འདིར་ཅི་ཞིག་བྱུང་ནས་མེད་པར་གྱུར་ནས་རྒྱུན་གྱི་གནས་ན་རྣམ་པར་རྒྱུ་བའི་ལྷ་རྣམས་ཀྱི་ས་འདི་དག་ཐམས་ཅད་ཀུན་ཏུ་སྟོངས་པར་གྱུར། སྡུག་བསྔལ་རྣམས་ལས་འཆི་འཕོ་བ་ཞེས་བྱ་བའི་སྡུག་བསྔལ་རྣམས་ནི་ཆེན་པོ་ཡིན་པས་ཐབས་མ་ཡིན་པར་མི་འགྱུར་བ་གང་ཡིན་པ་དང་། བདག་ཅག་རྣམས་སྡུག་བསྔལ་གྱི་སྐལ་བ་ཅན་དུ་མི་འགྱུར་བ་དང་། སྡུག་པ་རྣམས་དང་བྲལ་བ་ལས་བྱུང་བའི་སྡུག་བསྔལ་གྱིས་ཀྱང་བདག་ཅག་རྣམས་ལ་གནོད་པར་མི་འགྱུར་བ་དང་། དམྱལ་བ་རྣམས་དང་། ཡི་དགས་རྣམས་དང་། དུད་འགྲོ་རྣམས་སུ་ཡང་བདག་ཅག་རྣམས་སྐྱེ་བར་མི་འགྱུར་བ་དེ་སྐལ་བ་ཆེན་པོ་དང་ལྡན་པས་ཉེ་བར་བསྟན་དུ་གསོལ། དེ་ནས་དེའི་ཚེ་ལྷ་རྣམས་ཀྱི་བདག་པོས་ཇི་ལྟ་བ་བཞིན་དུ་ཚིགས་སུ་བཅད་པས་བརྗོད་པ། ཀྱོག་པོའི་ལམ་ལ་སྤྱོད་པ་ཡི། །མིས་ནི་བཟང་པོ་མཐོང་བ་མིན། །ཆུ་ནི་བསྲུབས་པར་གྱུར་ན་ཡང་། །མེ་ནི་ནམ་ཡང་སྲིད་པ་མིན། །རྒྱུ་མེད་དེ་ལ་འབྲས་བུ་ནི། །ནམ་ཡང་ཅུང་ཟད་འབྱུང་བ་མིན། །བག་མེད་ཡོན་ཏན་གྱིས་འགའ་ཞིག །མཐར་ཐུག་ལེགས་པར་འཇུག་པ་མིན། །ལྷ་གང་སྐྱེ་བ་བག་མེད་པས། །ཉེ་བར་འཇོམས་པར་འཇུག་བྱེད་པ། །དེ་ནི་ལེགས་བྱས་ཟད་ནས་ནི། །རྨོངས་པ་ལོག་པར་ལྟུང་བར་སྐྱེ། །དགའ་བར་གྱུར་པའི་འདོད་པ་ལ། །གང་ཞིག་དེ་ལྟའི་བློ་སྐྱེ་བ། །ཕྱིས་དེ་སྡུག་བསྔལ་དང་ཕྲད་ནས། །རྨོངས་པ་སེམས་ནི་གདུང་བར་བྱེད། །འདོད་པའི་མེ་ཡིས་བསྲེགས་པ་དང་། །ཡུལ་རྣམས་ཀྱིས་ནི་རྨོངས་པས་ཀྱང་། །གང་ཞིག་བདེ་རྣམས་བླ་མེད་པ། །མཐར་ཐུག་བདེ་བར་འགྱུར་བ་མིན། །འཇིག་རྟེན་འདོད་པས་བདེ་གང་དང་། །གང་ཡང་སྲེད་བྱུང་བདེ་བས་ནི། །ནང་གི་བདག་ཉིད་འདི་གཅིག་གི། །བཅུ་དྲུག་ཆར་ཡང་མི་ཆོག་སྟེ། །{{page:{number:1111,folio:14a,volume:70}}}ཆུ་ཆེན་ཤིན་ཏུ་སྦྱངས་ལས་སྐྱེ། །དཀར་ཞིང་འཁོར་བ་ལས་ཐར་བྱེད། །སྲེད་ཟད་བདེ་བ་མཐོང་བ་པོ། །དཔག་མེད་བདེ་བ་སྒྲུབ་བྱེད་ཡིན། །བདེ་བ་དོགས་པ་མེད་པ་ཡི། །སྐྱོན་མེད་ངེས་པར་སྦྱར་ལྡན་པ། །བདེ་གང་བསམ་གཏན་ལས་སྐྱེས་ཡིན། །གང་ཡང་སྲེད་པས་མི་འཆིང་ཞིང་། །རྟོག་པ་ཡིས་ཀྱང་མི་འཚེ་བར། །དེ་ཡི་མིང་གིས་སྨོས་ཅི་དགོས། །དེ་ཐོབ་སྲིད་པའི་ཕ་རོལ་ཏུ། །རྟག་ཏུ་བདེ་བར་འགྱུར་བ་ཡིན། །གང་གི་སྙིང་ལ་འདོད་གནས་པས། །དེ་སྲིད་བདེ་བར་འགྱུར་མིན་ཏེ། །དེ་ནི་སྡུག་བསྔལ་ཀུན་སྐལ་འོས། །དམྱལ་བར་ཉེ་བར་རྒྱུག་པ་ཡིན། །ལས་ཀྱི་ཞགས་པས་དེ་དྲངས་ནས། །ལྷན་ཅིག་སྦྱོར་བར་བྱེད་པ་ཡི། །སྡུག་བསྔལ་དེ་ལས་རྣམ་གྲོལ་དུ། །སྐྱེ་བོ་འགས་ཀྱང་ནུས་མ་ཡིན། །འཁོར་བར་འགྲོ་དང་འོང་བ་རྣམས། །མཐོང་བ་ལས་ཀྱི་རྒྱུ་ལས་བྱུང་། །འགྲོ་དང་འོང་བ་རྟག་ཏུ་ཡང་། །ལས་སྐྱེས་རྒྱུ་ལས་བྱུང་བ་ཡིན། །འདོད་པ་ལ་ནི་ཆགས་བྱེད་པའི། །བྱིས་པས་འཆི་འཕོ་ལེགས་རྟོགས་མིན། །སྐྱེ་བ་ལས་ཀུན་འབྱུང་བ་ཡི། །འཆི་འཕོའི་མཐར་དེ་དམ་པས་གཟིགས། །བདེ་བ་རྗེས་སུ་བསྟེན་པ་ཡིས། །བྱིས་པ་རྣམས་ནི་ངོམས་པ་མེད། །བྱིས་པ་རྟག་ཏུ་ངོམས་མེད་པས། །རྟག་ཏུ་རང་ཉིད་འཇོམས་སུ་འགྲོ། །ཐོག་མ་བར་དང་མཐར་དགེ་མིན། །འཇིག་རྟེན་འདི་དང་ཕྱི་མར་མིན། །སྐྱོན་རྣམས་སྟེན་པ་མ་རིག་ལས། །ཀུན་ནས་རབ་ཏུ་འཇུག་པར་མཐོང་། །གང་ཚེ་ལས་ཟད་མི་མཐོང་བས། །འཇིག་རྟེན་འདི་ནས་འོག་ལྟུང་བ། །རྨོངས་པའི་བདག་ཉིད་བག་མེད་པས། །ཡུལ་རྣམས་སྟེན་པས་དེ་ཚེ་རིག །ཚེ་འདི་ཤིན་ཏུ་མྱུར་འགྲོ་བ། །བྱིས་པ་རྣམས་ཀྱིས་རྟོགས་པ་མིན། །ཕྱི་ནས་སྡུག་བསྔལ་བྱུང་བ་ཡིས། །སོ་སོར་རེག་འགྱུར་སྡུག་བསྔལ་བས། །གལ་ཏེ་སྡུག་བསྔལ་ལ་ཁྱོད་འཇིགས། །གལ་ཏེ་འཆི་བདག་ལ་འཇིགས་ནའང་། །བློ་ལྡན་རྟག་ཏུ་དམ་ཆོས་ཀྱིས། །དེ་བཞིན་བདེ་བའང་འཐོབ་པར་འགྱུར། །དེ་ལྟར་མུ་སུ་ལུན་དྷའི་ཁ་ནས་བརྗོད་{{page:{number:1112,folio:14b,volume:70}}}པ་རྣམས་ལྷ་དེ་དག་རྣམས་ཀྱིས་ཐོས་ནས་བག་མེད་པས་གནས་པར་གྱུར་པའི་དུས་དེ་དག་ཀྱང་འདས་པ་དང་། གཞན་ཡང་མུ་སུ་ལུན་དྷ་ལ་དེ་དག་རྣམས་ཀྱིས་འདི་སྐད་ཅེས་སླར་བརྗོད་དེ་ལྷའི་དབང་པོ་ཇི་ལྟར་རྣམ་པ་ཐམས་ཅད་དུ་ཡང་མ་ཡིན་པར་ལྷ་རྣམས་ཉིད་ཐམས་ཅད་མཐོང་བར་མ་གྱུར་ལགས་ན་དེ་དག་རྣམས་སྐད་ཅིག་གཅིག་ལ་ཐམས་ཅད་ཀྱང་འཆི་འཕོས་སམ་ཤི་བར་གྱུར་ཏམ། གཞན་དག་ཏུ་སོང་བར་གྱུར་པ་དེ་ཅི་ནས་ཀྱང་བདག་ཅག་རྣམས་ལ་ལྷའི་དབང་པོ་བཤད་དུ་གསོལ། དེ་ནས་གཞན་ཡང་ལྷ་དེ་དག་རྣམས་ལ་མུ་སུ་ལུན་དྷས་ཕྱིར་ལ་སྨྲས་པ། ཇི་ལྟ་བ་བཞིན་དུ་འདིར་ལས་ཀྱི་དབང་གིས་འོང་བ་དེ་ལྟ་བ་བཞིན་དུ་ཅིས་ཀྱང་སླར་འགྲོ་བར་བྱ་དགོས་སོ། །ལས་ཟད་པ་ན་ངེས་པར་མྱང་བར་བྱ་བའི་དོན་ཡིན་པས་ན་སྲོག་ཆགས་སུ་གཏོགས་པ་ཐམས་ཅད་ཀྱིས་ཕན་ཚུན་དུ་འདུས་པ་དང་འབྲལ་བ་ལས་བྱུང་བའི་སྡུག་བསྔལ་ནི་ངེས་པར་མྱོང་བར་འགྱུར་བ་རྒ་བ་དང་ནད་རྣམས་དང་། འཆི་བ་དང་གསུམ་པོ་དེ་དག་རྣམས་རེ་རེ་ཞིང་ཡང་ཕུན་སུམ་ཚོགས་པར་འགྱུར་བ་རྣམས་འབྱུང་བར་འགྱུར་ཏེ། གསོན་པ་རྣམས་ཀྱི་སྲོག་དང་ནད་མེད་པ་དང་ལང་ཚོ་ལ་བབ་པ་རྣམས་ལའོ། །དེ་ལ་གང་དག་སྐྱེས་བུའམ་ལྷ་རྣམས་ཀྱང་རུང་སྟེ་བག་མེད་པར་མ་གྱུར་པ་དང་། བག་མེད་པས་གནས་པ་མ་ཡིན་པ་དང་། གང་དག་དང་པོ་ནས་བག་མེད་པ་དེ་དག་གིས་གནས་པ་མ་ཡིན་པ་དང་། གང་དག་དང་པོ་ཉིད་ནས་འཇིགས་པ་དེ་དག་རྣམས་སོ་སོར་རིག་པར་བྱའོ། །ཇི་ལྟར་དེ་དག་རྣམས་ཀྱིས་གསོན་པ་དང་ནད་མེད་པ་དང་ལང་ཚོ་རྣམས་འཇོམས་པར་བྱེད་པ་ངེས་པ་ཁོ་ནར་འབྱུང་བར་འགྱུར་རོ། །མ་འོངས་པ་ན་འཆི་བདག་གི་དུས་དེ་བྱུང་བར་གྱུར་པ་ན། བཟློག་པའི་ཐབས་ནི་རྣམ་པ་གསུམ་ཡིན་པ་ལས་འདི་ལྟ་སྟེ། སྦྱིན་པས་དང་ཚུལ་ཁྲིམས་ཀྱིས་དང་ཤེས་རབ་ཀྱིས་དང་སྟེ། བཟློག་པའི་ཐབས་ནི་གསུམ་པོ་དེ་དག་རྣམས་ཡིན་ནོ། །འཇིགས་པ་ཆེན་པོ་རྣམ་པ་གསུམ་པོ་དེ་དག་རྣམས་ནི་རྣམ་པར་རྟོག་པ་དུ་མའི་རྣམ་པར་རྟོག་པའི་རང་བཞིན་རྣམས་རྟག་པར་རྒྱུན་དུ་{{page:{number:1113,folio:15a,volume:70}}}ཕྱི་བཞིན་རྗེས་སུ་འབྲང་བ་རྣམས་གང་དག་གིས་མི་སྤོང་བ་དེ་དག་རྣམས་ཕྱིས་འཆི་བའི་དུས་སུ་ཕྱིན་པ་ན་ཡོངས་སུ་དག་པའི་དབང་པོ་ཐམས་ཅད་བཞིན་དང་། མིག་ར་ར་པོར་གྱུར་པས་རང་གི་སྐྱེ་བོ་དང་གཉེན་དང་འཁོར་དང་སྡེ་ཚན་ཐམས་ཅད་ཡོངས་སུ་སྤངས་ནས་འཆི་འཕོ་བར་འགྱུར་བ་ན། སྡུག་པ་རྣམ་པ་དུ་མ་དང་འབྲལ་བའི་མེས་སྲེག་པར་གྱུར་པས་མཆོག་ཏུ་སྡུག་བསྔལ་བར་འཆི་བདག་གིས་ངེས་པར་འཁྲིད་པར་བྱེད་དོ། །གང་གི་ཚེ་འདོད་པའི་ཡོན་ཏན་ལྔ་ཀུན་ཏུ་འབྱུང་བའི་རྣམ་པར་རྟོག་པ་དུ་མ་དེ་དང་དེ་དག་རྣམས་ཀྱིས་རབ་ཏུ་གར་བྱེད་པ་དང་རྒོད་པ་དང་འགྱིང་བག་དང་ཀུན་ཏུ་སྤྱོད་པ་དང་ནགས་ཚལ་དང་། སྐྱེད་མོས་ཚལ་རྣམས་ཀྱི་ལོངས་སྤྱོད་བག་མེད་པ་དུག་གི་གྲོགས་པོའི་བདེ་བ་རྣམས་ཀྱིས་དེ་དག་གི་ཚེ་དགྲ་བཞིན་དུ་འབིགས་པར་བྱེད་དོ། །གང་དག་གི་འབྲས་བུ་དེས་ཕྱིས་འགྱོད་པའི་མེས་གདུང་བར་བྱེད་དེ། ཅི་ཞིག་བདག་གིས་བསྒྲུབས་པར་གྱུར་ན་གང་ཡང་ཤེས་རབ་དང་སྦྱིན་པ་དཀའ་ཐུབ་ཀྱི་ཚུལ་ཁྲིམས་རྣམས་ཀྱིས་ནི་རྗེས་སུ་མ་བསྒྲུབས་ཤིང་བག་མེད་པས་བདག་བག་མེད་པར་གནས་པར་གྱུར་པས་མཆོག་རྣམས་ནི་རྗེས་སུ་མ་བསྒྲུབས་སོ། །རང་གི་སྐྱེ་བོ་དང་གཉེན་བཤེས་ཀྱི་ཚོགས་རྣམས་ཀྱིས་ང་གཅིག་པུ་ཞིག་སྤངས་ཤིང་མཆོག་ཏུ་དགའ་བར་གྱུར་པ། བདག་ཅག་གི་ལྷའི་འཇིག་རྟེན་གྱི་དགའ་བར་གྱུར་པའི་ཡུལ་དུ་མ་དེ་དག་རྣམས་དང་བདག་འབྲལ་བར་འགྱུར་བ་ཞེས་དེ་དེ་ལྟར་རྗེས་སུ་གདུང་བར་བྱེད་དོ། །ཕྱི་ནས་ཇི་སྲིད་དུ་སྟོབས་དང་ལྡན་པའི་འཆི་བདག་རྒྱལ་པོ་གཞན་འདིས་ལྷ་རྣམས་ཐམས་ཅད་རབ་ཏུ་མ་བཅོམ་ཞིང་དུས་དེ་མ་ཡིན་པ་དེ་སྲིད་དུ་ནད་རྣམས་དང་རྒུད་པ་དུ་མ་རྣམས་ངེས་པར་རྟོགས་པར་བྱས་ལ་ཅི་ནས་ཀྱང་བག་མེད་པ་གཞོམ་པར་བྱ་སྟེ། དེ་ལྟར་བག་མེད་པ་སྤངས་པ་རྣམས་ནི་བདེ་ལེགས་ཀྱི་མཆོག་ཏུ་འགྱུར་རོ། །ཕྱི་ནས་འཆི་བདག་གི་དུས་ན་གདུང་བའི་མེས་སྲེག་པར་ཡང་མི་འགྱུར་ཏེ། རྒུད་པ་ཐམས་ཅད་འབྱུང་བའི་དུས་སུ་ལམ་འདི་དག་ནི་མཆོག་ཏུ་མཛེས་པའོ། །འདི་ལྟ་{{page:{number:1114,folio:15b,volume:70}}}སྟེ། སྦྱིན་པ་དང་ཚུལ་ཁྲིམས་དང་ཤེས་རབ་ཀྱང་གཞན་དུ་བསྟེན་ཅིང་བསྒོམས་ལ་ལན་མང་དུ་བྱས་པ་རྣམས་ནི་དུས་དེའི་ཚེ་ན་སྐྱབས་སུ་འགྱུར་རོ། །ཇི་སྲིད་དུ་འདི་སླུ་བར་མི་བྱེད་པ་ཡིན་པ་དང་བསྲན་མི་ནུས་པ་དང་ཐབས་མེད་པར་གྱུར་པ་ནི་སྐྱེ་བོ་ཐམས་ཅད་ཀྱི་སྲོག་འཕྲོག་པའི་འཆི་བདག་ཡིན་ལ། ཅིའི་ཕྱིར་ན་དེ་བཟློག་པ་ལ་ལྷ་དག་བརྩོན་པར་མི་བྱེད་པ་ཡིན། གང་དག་ཕན་པ་མ་ཡིན་པ་བྱེད་པས་བཟུང་བ་གཡང་ས་དང་དུག་ཆེན་པོ་དང་མེ་དང་མཚུངས་པ་ཡང་གང་བག་མེད་པ་རྣམས་ཡིན་ནོ། །དེ་ནས་ལྷ་གཞན་ཡང་ལྷ་གང་དག་བག་མེད་པའི་དབང་གིས་འགྲོ་བའི་ལྷ་དེ་དག་རྣམས་ནི་བག་མེད་པའི་དགྲ་དེས་ཤིན་ཏུ་ལེགས་པའི་བུད་མེད་ལ་ལྟ་བ་ལ་ཆེད་ཆེར་བྱེད་པས་ནགས་ཚལ་དང་ནགས་འདབ་དང་། མཚེའུ་རྣམས་ལ་རྩེ་བ་ལ་ཆེས་དགའ་བ་རིའི་རྩེ་མོ་ལ་རྣམ་པར་རྒྱུ་བར་བྱེད་པ་རྣམས་ནི་དངོས་པོ་ཐམས་ཅད་མི་རྟག་པ་ལ་རྟག་པའི་བློ་སྐྱེད་པར་བྱེད་དེ། ཇི་ལྟར་རྟག་པར་བདག་ཅག་ལྷའི་བུ་མོ་འདི་དག་རྣམས་དང་ལྷན་ཅིག་ཏུ་དགའ་བར་བདག་གིས་བྱའོ། །རྟག་ཏུ་ཡང་ལང་ཚོ་འདི་དག་འབྱུང་བར་འགྱུར་ཞིང་བདག་ཅག་རྣམས་ལ་ནམ་ཡང་འབྲལ་བ་འབྱུང་བར་མི་འགྱུར་རོ། །དེ་དེ་ལྟར་ཡུལ་རྣམས་ཀྱི་བདེ་བ་ལ་ཤིན་ཏུ་འཆུམས་པ་ལ་རྟག་པར་རབ་ཏུ་འཇོམས་པར་བྱེད་པ་རྣམས་ཀྱི་མཆོག་ཐོགས་པ་མེད་པའི་འགྲོས་དང་ལྡན་པ་བཟློག་ཏུ་མེད་པའི་འཆི་བདག་ལྷན་ཅིག་ཏུ་འབྱུང་བར་འགྱུར་བ་ལ་དེའི་ཚེ་ལྷའི་བུ་མོ་རྣམས་ཀྱིས་ཡོངས་སུ་སྐྱོབ་པར་འགྱུར་བ་མ་ཡིན་ནོ། །གང་ཡང་འདི་དག་རྣམས་བློས་ཡོངས་སུ་མ་བརྟགས་པར་རྟག་ཏུ་མཉམ་པར་བགྲོད་པར་བྱེད་ལ། དེའི་ཚེ་གང་རྗེས་སུ་སྤྱད་པར་འགྱུར་བ་དེ་དག་ཐམས་ཅད་ནི་གསོག་དང་གསོབ་དང་སྙིང་པོ་མེད་པ་ཡིན་ནོ། །དེ་བག་མེད་པས་རྣམ་པར་བཅོམ་ནས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བའོ། །གཞན་ཡང་གཏི་མུག་གིས་བཅོམ་པའི་ལྷ་རྣམས་ཐོག་མ་མེད་པ་ནས་འཇུག་པའི་འཆི་འཕོ་བ་དང་སྐྱེ་བའི་སྡུག་བསྔལ་གྱིས་ལན་ཅིག་མ་ཡིན་པར་རབ་ཏུ་བཅོམ་ཡང་བློ་གྲོས་{{page:{number:1115,folio:16a,volume:70}}}མེད་པས་འདོད་ཆགས་དང་བྲལ་བར་ཡང་མི་འགྱུར་རོ། །དེ་ནས་ལྷའི་བདག་པོ་མུ་སུ་ལུན་དྷས་དེ་སྐད་ཅེས་ལྷ་རྣམས་ལ་ཆོས་ཀྱི་དོན་དང་ཡང་དག་པར་ལྡན་པའི་ཚིག་བརྗོད་པས་དེ་ལ་ལྷ་གང་དག་རང་གི་བློ་སྐྱོན་མེད་པས་དེ་དག་རྣམས་ཚིག་གི་བདུད་རྩིའི་རོ་དེ་ལ་དམིགས་པས་ཀྱང་ཆགས་པ་དང་བྲལ་བའི་བློ་སྐྱེས་པར་གྱུར་ནས་དེ་དག་གིས་ལྷའི་རྒྱལ་པོ་དེ་ལ་འདི་སྐད་ཅེས་གསོལ་པ་ནི་ཇི་ལྟར། ཕན་པ་གང་ཡང་དེ་བཞིན་ཡང་། །གང་ཡང་རྣམ་གསུམ་དང་ལྡན་པ། །དེ་ཁོ་ན་ཡི་ཚིག་གང་ནི། །ཕན་པ་མཛད་པའི་ལྷ་ཡིས་གསུངས། །གང་ཞིག་ཞི་བདག་འཛིན་བྱེད་པ། །བདེ་བ་དམ་པ་རབ་ཏུ་འཐོབ། །བདེ་བ་ལས་ཀྱང་ཆེས་བདེ་བ། །ངེས་པར་རྟག་ཏུ་འགྲུབ་པར་འགྱུར། །གང་དག་དེ་ལས་བཟློག་པ་ཡང་། །བག་མེད་པ་ཡིས་ཉེར་བཅོམ་ལྷ། །རྨོངས་པ་ཡི་ནི་བདག་ཉིད་དེ། །དམྱལ་བར་སྐྱེ་བར་འགྱུར་བ་ཡིན། །དེ་ལྟར་ལྷ་དེས་ལྷ་གཞན་ལ་བརྗོད་ནས་གཞན་ཡང་ལྷ་དེ་ཀུན་ནས་སྐྱོ་བའི་ཡིད་ཀྱིས་ལྷའི་རྒྱལ་པོ་དེ་ལ་འདི་སྐད་ཅེས་སྨྲས་པ། ཇི་ལྟར་ལྷ་དབང་རྣམ་པ་ཐམས་ཅད་དུ་བདག་ཅག་ཐེ་ཚོམ་དུ་གྱུར་ཏེ་ཁང་བུར་ཞུགས་པའི་ལྷ་དེ་རྣམས་ཅི་ཞིག་ནོངས། དེ་ལྟར་ཀུན་ནས་སྐྱོ་བའི་ཡིད་མངོན་པར་མཐོང་བ་དང་། བག་ཡོད་པར་གནས་པ་ཡང་ཡིད་ཀྱིས་ཀུན་ཏུ་མཐོང་ནས་དེ་བཞིན་དུ་རྟོགས་པས་དེའི་དབང་དུ་བྱས་པ་སྤངས་ཏེ། སླར་ཡང་ལྷ་དེ་དེ་དག་ཉིད་ཕན་ཚུན་དུ་ལེགས་པར་སྟོན་པར་བྱེད་དོ། །དེ་ནས་དེ་དག་རྣམས་ཕན་ཚུན་དུ་མངོན་པར་མཐོང་ནས་རྗེས་སུ་འཐུན་པར་སྤྱོད་པའི་ཚོགས་ཀུན་དང་མཆོག་ཏུ་དགའ་བ་དང་ལྡན་པར་གྱུར་ཏོ། །དེ་ནས་དེ་དག་ཉིད་ཁོ་ན་ཡིད་རབ་ཏུ་དགའ་བ་རྣམས་ལ་གཞན་ཡང་མུ་སུ་ལུན་དྷས་བརྗོད་པ། ཇི་ལྟར་ལྷ་རྣམས་ཕན་ཚུན་དུ་མ་མཐོང་བ་ནི་ངའི་རྫུ་འཕྲུལ་གང་དག་གི་སྟོབས་ཀྱིས་བཀབ་པར་གྱུར་པ་ཡིན་ལ། ཡང་གང་གི་ཚེ་ཤུགས་ཆེན་པོ་དང་ལྡན་པ་རབ་ཏུ་འཇིགས་པ་རབ་ཏུ་འཇོམས་པའི་འཆི་བདག་རྒྱལ་པོ་དེ་འོང་བར་གྱུར་ནས་དམྱལ་བ་དང་ཡི་དགས་དང་དུད་འགྲོར་སྐྱེས་པར་གྱུར་པ་དེའི་ཚེ་{{page:{number:1116,folio:16b,volume:70}}}འགའ་ཞིག་ཀྱང་ཕན་ཚུན་དུ་བསྐལ་པ་བྱེ་བ་ཕྲག་བརྒྱ་སྟོང་དུ་ཡང་མི་མཐོང་ངོ་། །དེས་ན་དེ་དག་རྣམས་རྟོགས་པར་གྱིས་ལ་བདག་ཉིད་བག་མེད་པར་གནས་པར་མ་བྱེད། སེམས་བྲེལ་དོག་ཅན་དུ་མ་བྱེད། བག་ཡོད་པར་གནས་པར་གྱིས། ཡུལ་རྣམས་ལ་ཡིད་མཆོག་ཏུ་སོང་བར་མ་བྱེད་པར་དེ་ལྟ་བུའི་བློས་རྗེས་སུ་བསྒྲུབ་པར་གྱིས་ཤིག །དེ་བཞིན་དུ་ཇི་ལྟ་བར་བཤད་པ་དང་ལྷ་རབ་ཏུ་མང་པོ་རྣམས་ཡིད་མཆོག་ཏུ་སྐྱོ་བའི་དབང་གིས་རྒྱུན་དུ་ཞུགས་པ་ཐོབ་པར་གྱུར་ཏོ། །དེ་ནས་མུ་སུ་ལུན་དྷ་དེ་ལྟར་རིག་ནས་རབ་ཏུ་དགའ་བའི་ཡིད་ཀྱིས་བྱ་བ་ནི་བྱས་སོ་ཞེས་ཡིད་ལ་བསམ་པ་ཡོངས་སུ་རྫོགས་ནས་སླར་ཡང་རྩེད་མོའི་ནགས་གང་ན་ཡོད་པ་དེར་ཉེ་བར་ལེགས་པར་འགྲོ་བར་བྱེད་དོ། །གང་ལ་རྒྱུན་གནས་ན་རྣམ་པར་རྒྱུ་བ་ཞེས་བྱ་བའི་ལྷ་མཆོག་ཏུ་བག་མེད་པས་གནས་པ་རྣམས་ཏེ། མཆོག་ཏུ་དགེ་བའི་ཡིད་ཅན་ནི་གང་དག་དེ་ན་རྒྱུན་དུ་ཞུགས་པ་རྣམས་གནས་སོ། །གང་ཡང་རྣམ་པ་ཐམས་ཅད་དུ་སེམས་ཡང་བར་གྱུར་པ་བག་མེད་པས་མཆོག་ཏུ་བག་མེད་པ་ལ་རྗེས་སུ་ཆགས་པ་བག་མེད་པས་མྱོས་པ་རྣམས་དེ་བཞིན་དུ་ནགས་དང་། ཉེ་བའི་ནགས་དང་མཚེའུ་དང་སྐྱེད་མོས་ཚལ་དང་ནགས་ཁྲོད་རྣམས་སུ་ལྷན་ཅིག་སྤྱོད་པ་དང་བཅས་པ་རྣམས་དགའ་བར་བྱེད་དོ། །འཆི་བདག་གི་འཇིགས་པ་རྣམས་མི་འགྲང་བར་དེ་དག་རྣམས་དེ་སྲིད་དུ་དགའ་བར་བྱེད་ཅིང་རྩེ་བར་ཡང་བྱེད་དོ། །པད་མའི་ཚལ་ནས་པད་མའི་ཚལ། རིའི་རྩེ་མོ་གནས་རྣམས་ནས་གནས་རྣམས་སུ་དགའ་ཞིང་རྩེ་བར་ཡང་བྱེད་དེ། ཕན་ཚུན་ལྷན་ཅིག་ཏུ་རྒྱགས་པ་ལ་དོན་འཐུན་པས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་དགེ་བའི་ལས་རྣམས་ཟད་པར་མ་གྱུར་གྱི་བར་དེ་སྲིད་དུའོ། །དེས་དེ་དག་རྣམས་ཟད་པ་དང་གཞན་ཡང་དོན་བྱས་པ་མ་ཡིན་པའི་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །གལ་ཏེ་ཡང་ལས་གཞན་གྱིས་མི་རྣམས་དང་སྐལ་བ་འཐུན་པར་མིར་སྐྱེ་བར་གྱུར་ན་ཡང་དེ་རྟག་ཏུ་སྐྱིད་ཅིང་དོན་ཆེན་པོར་འགྱུར་རོ། །མཆོག་ཏུ་གཟུགས་བཟང་བ་མཆོག་ཏུ་ལོངས་{{page:{number:1117,folio:17a,volume:70}}}སྤྱོད་ཆེ་བ་སྐྱེ་བོ་ཐམས་ཅད་དགའ་ཞིང་སྙིང་དུ་སྡུག་ལ་ཡིད་དུ་འོང་བ་རང་བཞིན་གྱིས་ཆོས་ལ་དགའ་བ་ཡིད་གར་དང་གླུ་དང་འཇོ་སྒེག་དང་སྐྱེ་བོ་རྣམས་ལ་དགའ་བར་གྱུར་པས་ལྷ་ཁང་དང་སྐྱེད་མོས་ཚལ་དང་མཚེའུ་དང་པད་མའི་ཚལ་རྣམས་ལ་སྤྱོད་ཅིང་རྒྱུ་བར་འགྱུར་རོ། །རྒྱལ་པོར་གྱུར་པའམ་དེ་དག་དང་འདྲ་བའི་ཕུན་སུམ་ཚོགས་པ་དང་ལྡན་པ་དང་འཚེ་བ་མེད་པ་དང་ཐམས་ཅད་དུ་གྲོགས་པོ་དང་གཉེན་བཤེས་དང་རང་གི་སྐྱེ་བོ་རྣམས་བྱམས་པར་ཡང་འགྱུར་རོ། །རྟག་ཏུ་བདེན་པར་སྨྲ་བ་དང་རྟག་ཏུ་སེམས་ཀྱི་རྒྱུད་དྲང་བ་དང་རྟག་པར་ཡང་དགའ་བའི་སྐྱེས་བུ་དེ་རྣམས་དང་ལྷན་ཅིག་ཏུ་དགའ་བར་འགྱུར་ཞིང་སེམས་དྲང་པོས་སྤྱོད་པ་ཐམས་ཅད་མ་ཉམས་པར་འགྱུར་རོ། །ཡོན་ཏན་ཐམས་ཅད་ཕུན་སུམ་ཚོགས་པ་དེ་ལྟར་དེ་སྐལ་བ་འཐུན་པ་རྣམས་སུ་འགྲོ་བ་ནི་དེའི་རྒྱུ་འཐུན་པའི་ལས་ཀྱིས་ཡིན་ནོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་རྣམས་འཐབ་བྲལ་བ་རྣམས་ཀྱི་ས་རྣམས་ལ་ཀུན་ཏུ་ལྟ་བར་བྱེད་དེ་ཇི་ལྟར་ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་འཐབ་བྲལ་བ་རྣམས་ཀྱིས་བརྩེགས་པ་རྒྱུ་བ་ཞེས་བྱ་བའོ། །དེར་ལས་གང་གིས་སེམས་ཅན་སྐྱེ་བར་འགྱུར་བ་ཡང་ཐོས་པ་ལས་བྱུང་བའི་ཤེས་རབ་ཀྱིས་དེ་མཐོང་སྟེ། ཇི་ལྟར་སྐྱེས་བུ་དམ་པ་གང་དག་རྟག་ཏུ་ཡང་ལས་ཀྱི་འབྲས་བུས་འཇིགས་པར་གྱུར་པ་དྲང་པོར་གྱུར་པ་དྲང་པོའི་རང་བཞིན་ཅན། ཡང་དག་པའི་ལྟ་བས་ཡང་དག་པའི་ལས་བྱེད་པ་སྡིག་པའི་གྲོགས་པོ་ཡོངས་སུ་སྤོང་བས་རྟག་ཏུ་ཡང་སངས་རྒྱས་དང་ཆོས་དང་དགེ་འདུན་རྣམས་རྗེས་སུ་དྲན་པ། ཁ་ན་མ་ཐོ་བ་ཅུང་ཟད་ཙམ་ལ་ཡང་འཇིགས་པར་ལྟ་བས་སྲོག་གཅོད་པ་དང་མ་བྱིན་པར་ལེན་པ་རྣམ་པར་སྤངས་པར་གྱུར་པ་རྣམས་ཀྱིས་འདོད་པ་ལ་ལོག་པར་གཡེམ་པ་ཡང་སྤངས་པ་ཡིན་ཏེ། དེ་བཞིན་དུ་ཡང་ཇི་ལྟར་འགྲོ་བར་གྱུར་པ་ན་བུད་མེད་རྣམས་ཀྱི་གར་དང་གླུའམ་རྒྱན་ནམ་སྒྲ་རྣམས་ཐོས་ནས་མྱོང་བར་བྱེད་ཅིང་ཚུལ་བཞིན་མ་ཡིན་པའི་ཡིད་ལ་བྱེད་པས་དེ་ལ་བློ་རྗེས་སུ་སོང་ནས་ཡང་དག་པའི་སེམས་མ་ཡིན་པའི་སྐྱོན་དེ་དག་རྣམས་དེས་དེ་བཞིན་དུ་{{page:{number:1118,folio:17b,volume:70}}}རྟོགས་ནས་རྣམ་པ་ཐམས་ཅད་དུ་ཀུན་ཏུ་རྟོག་པར་མི་བྱེད་དོ། །དེ་དེ་བཞིན་དུ་འདོད་པ་ལ་ལོག་པར་གཡེམ་པ་ཡོངས་སུ་སྤོང་བ་ལ་ཞུགས་པ་རྣམས་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་ལས་བརྩེགས་པ་རྒྱུ་བའི་ལྷ་རྣམས་ཀྱི་ནང་དུ་སྐྱེའོ། །དེར་སྐྱེས་པ་ན་ཡང་འདིའི་ལེགས་པར་བྱས་པའི་ལས་ལ་སྤྱད་པས་བདེ་བ་རྒྱ་ཆེན་པོ་མྱོང་བའི་སྐལ་བ་ཅན་རང་གི་འོད་དང་ལྡན་པ་ཡུལ་ལྔའི་འདོད་པའི་བདེ་བ་ལ་རྣམ་པར་ཆགས་པའི་ཀླུང་ན་བརྩེགས་པ་ཞེས་བྱ་བའི་རི་ནི་རིན་པོ་ཆེ་སྣ་བདུན་གྱི་རང་བཞིན་གྱི་ལྗོན་ཤིང་རྣམས་ཀྱི་གནས་ལ་མཆོག་ཏུ་དགའ་བས་གང་བ་ནི། བྱའི་ཚོགས་རྩེ་ཞིང་ལེགས་པར་རྒྱུ་བའི་རྐང་པ་བསྟེན་པར་འོས་པ། སྤྱོད་པ་དང་ཆ་བྱད་དང་དབྱིབས་དུ་མ་དང་ལྡན་པ། བརྒྱ་སྟོང་གིས་ཀུན་ཏུ་གང་བ་མཆོག་ཏུ་བལྟ་བར་དགའ་བ། རྣམ་པ་དུ་མར་ཁ་དོག་དུ་མ་སྤྱོད་ཡུལ་དུ་མ་དབྱིབས་དུ་མའི་རི་དགས་རྣམས་ཀྱིས་ཡོངས་སུ་གང་བའི་རི་དེ་མཆོག་ཏུ་དགའ་བའི་འབབ་ཆུ་དང་ཆུ་ཀླུང་དང་མཚེའུ་དང་ཚང་ཚིང་དང་འཁྲི་ཤིང་གི་ཁང་བུ་དང་འབྲས་བུ་དང་། མེ་ཏོག་གི་ཤིང་གིས་ཀུན་ཏུ་གང་ཞིང་དཔག་བསམ་གྱི་ཤིང་གིས་ཉེ་བར་མཛེས་པར་གྱུར་པ་ཉེ་འཁོར་དུ་དཔག་ཚད་སུམ་བརྒྱ་པ། ལྷ་དང་ལྷ་མོའི་ཚོགས་རྣམས་ཀྱིས་ཉེ་འཁོར་ཀུན་ཏུ་གང་བ་ཉེ་འཁོར་ན་མཆོག་ཏུ་ཡིད་འཕྲོག་པའི་ལྷ་མཆོག་གི་ཚོགས་རྣམས་གནས་པའི་རི་དེ་ལ་ཀུན་ཏུ་རྟོག་པ་ན། ནགས་དང་ཉེ་བའི་ནགས་རྣམས་ནི་ཆ་ཤས་རྣམ་པར་ཕྱེ་ཞིང་རྣམ་པར་བཀྲ་བའོ། །རི་དེའི་ཉེ་འཁོར་ན་རིན་པོ་ཆེ་སྣ་བདུན་གྱི་གཞི་རབ་ཏུ་རྣམ་པར་ཕྱེ་བ་ངོས་གཅིག་ནི་ཨིན་དྲ་ནཱི་ལའི་རང་བཞིན་ཏེ་ཉེ་འཁོར་དེ་ལས་བྱུང་བའི་འོད་རྣམས་ནི་དཔག་ཚད་སྟོང་ཕྲག་དྲུག་ཅུར་ངེས་པར་འཕྲོའོ། །ཇི་ལྟར་འོད་འབྱིན་པས་ནམ་མཁའ་ཐམས་ཅད་སྔོན་པོར་མངོན་པར་འགྱུར་རོ། །ལྷ་གང་དག་རྒྱན་དང་ཆ་བྱད་རྣམ་པ་སྣ་ཚོགས་པ། རྣམ་པ་སྣ་ཚོགས་པའི་རིན་པོ་ཆེ་ལ་སོགས་པའི་ཆ་ཤས་རྣམ་པར་བཀྲ་བའི་ལུས་དང་ལྡན་པ་ཡིན་ཏེ། དེ་དག་རྣམས་ནམ་མཁའ་ལས་ཀླུང་ན་བརྩེགས་པའི་རིའི་ངོས་ལ་འགྲོ་བར་བྱེད་དེ། དེའི་ཚེ་དེ་དག་རྣམས་ཐམས་{{page:{number:1119,folio:18a,volume:70}}}ཅད་ཟིལ་གྱིས་མནན་པའི་ཕྱིར་ན་རྣམ་པ་སྣ་ཚོགས་པར་མི་འགྱུར་རོ། །ལྷ་དེ་དག་རྣམས་ཐམས་ཅད་ཁ་དོག་གཅིག་པ་མཆོག་ཏུ་སྔོ་བའི་མདོག་ཏུ་འགྱུར་རོ། །རི་དེའི་ངོས་གཅིག་དེ་ལྟ་བུར་འགྱུར་རོ། །གཞན་ཡང་ཀླུང་ན་བརྩེགས་པའི་རི་དེའི་ངོས་གཞན་གཉིས་པ་ནི་འདི་ལྟ་སྟེ་ཤེལ་གྱི་རང་བཞིན་ནོ། །དེ་དག་རྣམས་ཐམས་ཅད་ལ་ཡང་རྣམ་པ་སྣ་ཚོགས་པའི་རྒྱན་དང་ལྡན་པའི་ལྷ་རྣམས་ཡོད་དེ་ཆ་ཤས་རྣམ་པར་བཀྲ་བ་རྣམས་གང་གི་ཚེ་རི་དེའི་ལོགས་ལ་འགྲོ་བར་འགྱུར་རོ། །དེའི་ཚེ་ཐམས་ཅད་ཀྱང་ཤེལ་གྱི་ཁ་དོག་ཏུ་འགྱུར་ཏེ་དེ་དག་འཐུན་པའི་གཟུགས་རྣམས་དང་དེ་དང་མཉམ་པའི་ཆ་ཤས་རྣམས་སུ་འགྱུར་རོ། །ཡང་ཀླུང་ན་བརྩེགས་པའི་རི་དེའི་ལོགས་གཞན་གསུམ་པ་ནི་དངུལ་གྱི་རང་བཞིན་ཡིན་ཏེ། དེའི་འོད་རྣམས་ནི་དཔག་ཚད་ལྔ་བརྒྱར་ངེས་པར་འཕྲོ་བའོ། །མཆོག་ཏུ་དཀར་བ་དང་མཆོག་ཏུ་འབར་བ་དང་ལྡན་པ་བལྟ་བར་མཆོག་ཏུ་སྡུག་པའི་ལོགས་དེ་ལ་ཡང་ལྷ་གང་དག་ཉེ་བར་འགྲོ་བ་རྣམས་དེ་ཁོ་ན་བཞིན་དུ་རྣམ་པར་བཀྲ་བའི་རྒྱན་དང་ཆ་བྱད་དུ་གྱུར་པ་ལས་ཁ་དོག་གཅིག་ཏུ་འབར་ཏེ་མཆོག་ཏུ་དཀར་བ་དང་མདོག་མཆོག་ཏུ་འོད་གསལ་བའི་རི་དེ་དང་ཁ་དོག་མཚུངས་པར་འགྱུར་རོ། །ཡང་རི་དེའི་ལོགས་གཞན་བཞི་པ་ནི་འཛམ་བུའི་ཆུ་བོའི་གསེར་གྱི་རང་བཞིན་ཉེ་འཁོར་ན་ཉི་མ་ལྟར་སྣང་བ་ཤིན་ཏུ་ཡང་གཟི་བརྗིད་དང་ལྡན་པར་དེའི་འོད་དཔག་ཚད་སྟོང་དུ་འཕྲོ་བ་ནི་གཅིག་ཏུ་འབར་ཞིང་འཁྲིགས་པ་བཞིན་དུ་སྟེ་དེས་ནམ་མཁའ་རྣམ་པར་གསལ་བར་བྱེད་དོ། །ལྷ་གང་ཡང་དེའི་ངོས་ཀྱི་ནམ་མཁའ་ལ་ཀུན་ནས་གནས་ནས་འགྲོ་བར་བྱེད་པ་དེ་དག་ཐམས་ཅད་དེའི་འོད་ཀྱིས་གསེར་བཙོ་མའི་རང་བཞིན་གྱི་མདོག་ཅན་དུ་འགྱུར་རོ། །གཞན་ཡང་ཀླུང་ན་བརྩེགས་པའི་རི་དེའི་ངོས་ལྔ་པ་ནི་པད་མ་རཱ་གའི་འོད་དང་མཚུངས་པར་སྣང་བ་སྟེ། ལོགས་དེའི་ཉེ་འཁོར་རྣམས་ནི་མཆོག་ཏུ་དམར་བ་རྣམ་པར་སྣང་བར་བྱེད་པས་དེའི་འོད་ཟེར་རྣམས་ནི་དཔག་ཚད་སྟོང་དུ་ངེས་པར་འཕྲོ་བའོ། །ངོས་དེ་ལ་ཡང་ལྷ་གང་དག་འགྲོ་བར་བྱེད་པ་དེ་དག་ཐམས་ཅད་རྣམ་པ་སྣ་ཚོགས་པའི་{{page:{number:1120,folio:18b,volume:70}}}གཟུགས་སུ་ཡང་གྱུར་ནས་ཁ་དོག་ཤིན་ཏུ་དམར་པོར་སྣང་བར་འགྱུར་རོ། །གང་ཡང་རིན་པོ་ཆེ་དམར་པོ་གང་དག་ལུས་ལ་ལེགས་པར་བཏགས་པར་གྱུར་པ་དེ་དག་རྣམས་ནི་བརྒྱ་འགྱུར་གྱིས་ཀྱང་ཆེས་ལྷག་པའི་རིན་པོ་ཆེ་རྣམས་སུ་འགྱུར་ཏེ། རི་དེའི་ལོགས་ཀྱི་འོད་ཀྱི་ཁྱད་པར་གྱིས་ཡིན་ནོ། །གཞན་ཡང་རི་དེའི་ངོས་དྲུག་པ་ནི་རྡོ་རྗེ་དང་མཚུངས་པའི་ཁ་དོག་རྣམས་ཏེ་དེའི་འོད་རྣམས་ཀྱང་དཔག་ཚད་སྟོང་དུ་ཁྱབ་པར་འགྲོ་བའོ། །ཉེ་འཁོར་ཀུན་ནས་ཀྱང་འཇའ་ཚོན་ལྟ་བུའི་འོད་བྱེ་བ་ཕྲག་འཕྲོ་བར་འགྱུར་རོ། །ངོས་དེ་ལ་ལྷ་གང་ཞིག་འགྲོ་བར་བྱེད་པ་དེ་དག་ཀྱང་དེ་བཞིན་དུ་འཇའ་ཚོན་དང་མཚུངས་པའི་ཁ་དོག་ཏུ་འགྱུར་ཏེ་ཀླུང་ན་བརྩེགས་པའི་རི་དེའི་གཟི་བརྗིད་ཀྱིས་ཡིན་ནོ། །གཞན་ཡང་རི་དེའི་ངོས་བདུན་པ་ནི་རིན་པོ་ཆེ་བདུན་གྱི་རང་བཞིན་ཡིན་ཏེ། སྣ་བདུན་ཉིད་ཁོ་ནའི་རིན་པོ་ཆེས་རྣམ་པར་བཀྲ་བའི་ངོས་དེར་ལྷ་གང་དག་འགྲོ་བར་བྱེད་པ་དེ་དག་ཐམས་ཅད་རྣམ་པ་སྣ་ཚོགས་པ་རྣམས་ཀྱིས་ལུས་བརྒྱན་པར་འགྱུར་རོ། །གོས་རྣམས་ཀྱང་རྣམ་པ་སྣ་ཚོགས་པར་འགྱུར་རོ། །ངོས་དེའི་འོད་རྣམས་ཀྱང་དཔག་ཚད་སྟོང་དུ་ཡིན་ཏེ། དེ་ལྟར་ན་ཀླུང་ན་བརྩེགས་པའི་རི་དེའི་ཉེ་འཁོར་ན་དཔལ་གྱིས་རྣམ་པར་གསལ་བ་ཡིན་ནོ། །དེ་བཞིན་དུ་རི་རྣམས་ཀྱི་རྒྱལ་པོ་སྟེང་གི་རི་རབ་ལྷུན་པོ་ཡང་དེ་ལྟར་ཡིན་ལ། རི་རྣམས་ཀྱི་རྒྱལ་པོ་རི་རབ་ལྷུན་པོ་དེས་ཀྱང་རི་ཀླུང་ན་བརྩེགས་པའི་འོད་ཟེར་རྣམས་སམ་དགའ་བར་འགྱུར་བའམ། རིན་པོ་ཆེའི་འོད་རྣམས་སམ། དགའ་བར་གྱུར་པ་རིན་པོ་ཆེའི་འོད་རྣམས་ཀྱང་རུང་སྟེ། བརྒྱའི་ཆར་ཡང་མི་ཕོད་ལ་སྟོང་གི་ཆར་ཡང་མི་ཕོད་དོ། །རི་དེ་ནི་དེ་སྲིད་དུ་དགའ་བ་ཡིན་ནོ། །དེ་ཅིའི་ཕྱིར་ཞེ་ན། དགེ་བའི་ལས་ཀྱི་སྟོབས་ཀྱི་སྟེ་འཐབ་བྲལ་བ་རྣམས་ལེགས་པར་བྱས་པ་ཆེས་ལྷག་པ་དང་ཡོངས་སུ་དག་པའི་ལས་ཅན་ཡིན་པའི་ཕྱིར་ཏེ་རྒྱུ་འདིས་ན་ཐམས་ཅད་ལས་ཉེ་འཁོར་ཀུན་ཏུ་ཆེས་དགའ་བ་ཡིན་ནོ། །གཞན་ཡང་རི་དེའི་ཉེ་འཁོར་ན་མཆོག་ཏུ་རྣམ་པར་དག་པའི་གཟི་བརྗིད་མཆོག་དང་ལྡན་པ་ཐམས་ཅད་དང་། {{page:{number:1121,folio:19a,volume:70}}}བཅས་པས་མུ་ཏིག་མཆོག་གི་དྲ་བས་ཡོངས་སུ་གཡོགས་པའི་རི་དེ་ནི་ལེགས་པར་བྱས་པའི་ལས་ལས་ཀུན་ཏུ་བྱུང་བས་མུ་ཏིག་གི་ཕྲེང་བའི་ཚོགས་བྲེས་པས་དེ་བཞིན་དུ་རྣམ་པར་མཛེས་པ་ནི་ཇི་ལྟར་ཡིད་སྨོན་གྱིས་ཀུན་ནས་བསམས་པའི་གྲོང་ཁྱེར་ཆེན་པོ་མུ་ཏིག་གི་ཕྲེང་བས་བྲེས་པས་དེ་བཞིན་དུ་སྒྲ་འབྱིན་ཏོ། །དྲ་བ་དེ་རྒྱ་ཆེན་པོར་གྱུར་པའི་ལོགས་ལ་ཡང་རྣམ་པ་སྣ་ཚོགས་པའི་བྱའི་ཚོགས་བརྒྱ་སྟོང་གནས་ལ་ལོགས་དེ་ལ་གནས་པའི་བྱ་རྣམས་ཀྱིས་ཀྱང་ལྷ་གང་དག་བག་མེད་པར་གྱུར་པ་དང་། བག་མེད་པར་སྤྱོད་པའི་ལྷ་དེ་རྣམས་ལ་བྱ་དེས་འབོད་པར་བྱེད་དེ། བྱ་དེ་རྣམས་ཀྱང་བརྗོད་པ་རྣམ་པ་སྣ་ཚོགས་པ་ཞེས་བྱ་བའི་ཚིགས་སུ་བཅད་པ་ལྷ་དེ་དག་རྣམས་ལ་རྗོད་པ་བྱེད་པ། ཇི་ལྟར། རྣམ་པ་སྣ་ཚོགས་ལས་དབང་གིས། །འགྲོ་བའི་སྐྱེ་བ་འདི་ལྷས་ཐོབ། །དེ་ཐོབ་གང་ཞིག་ཆོས་མི་ཤེས། །ཕྱིས་ནས་དེ་ནི་གདུང་བར་འགྱུར། །ཚལ་དང་སྐྱེད་ཚལ་དགའ་བ་འདིར། །འཁྲི་ཤིང་སྟེགས་བུ་དཀྱིལ་འཁོར་དུ། །གང་འདི་འཇིག་རྟེན་རྣམ་བཀྲ་བ། །དེ་ཀུན་དགེ་བ་ལས་སྐྱེས་འབྲས། །གང་དང་གང་གིས་ཇི་ལྟར་ཡང་། །མཛེས་པར་འགྱུར་བའི་ལས་བྱས་པ། །དེ་དང་དེ་ཡིས་དེ་བཞིན་དུ། །འབྲས་རྣམས་དེ་རྗེས་འཇུག་པར་མཐོང་། །ལྷ་རྣམས་ལ་ནི་སོ་སོར་ཡང་། །དམན་པར་མཆོག་གི་བདེ་བ་མཐོང་། །གང་དང་གང་གིས་བྱས་ཅི་ལྟར། །དེ་དང་དེ་འབྲས་དེ་བཞིན་ནོ། །གཏི་མུག་དབང་གིས་འགྲོ་བའི་ལྷ། །རྨོངས་པ་སྣ་ཚོགས་ཆ་བྱད་ཅན། །ཡིད་ནི་ཤིན་ཏུ་འཁྲུལ་པ་ཡི། །རྨོངས་པས་འཇིག་ཆེན་མ་མཐོང་ངོ་། །རྣམ་རྨོངས་བག་མེད་པ་ཡིས་གང་། །རང་ལ་ཕན་པ་བྱེད་མ་ཡིན། །འདོད་དགའ་རྣམ་པ་སྣ་ཚོགས་པའི། །རྣམ་པ་སྣ་ཚོགས་འབྲས་འདོད་པ། །ལས་རྣམས་ཀྱང་ནི་མི་བྱེད་པའི། །ལྷ་དེའི་སེམས་ནི་རྨོངས་པ་ཡིན། །འབྲས་བུ་གང་དག་ཡིད་འོང་བའི། །སྣ་ཚོགས་ངེས་པར་འབྱུང་འགྱུར་གང་། །དེ་ཡིས་མར་མེ་སྤངས་ནས་ནི། །འོད་ལ་མཆོག་ཏུ་ལྟ་བར་བྱེད། །གང་ཡང་འབྲས་བུ་དང་འདྲ་བར། །འདོད་པའི་ལྷ་ནི་དམ་པ་མཆོག །གང་ཡང་རྒྱུ་{{page:{number:1122,folio:19b,volume:70}}}འབྲས་དེ་ཉིད་ཤེས། །བདེ་བ་ཡི་ནི་སྐལ་ལྡན་ཡིན། །ས་བོན་མེད་པའི་འབྲས་བུ་མིན། །མར་མེ་མེད་པར་གང་ལ་འོད། །ཚུལ་ཁྲིམས་མེད་ལ་མཐོ་རིས་མེད། །ཤེས་རབ་མེད་ལ་གྲོལ་ལམ་ཅི། །གལ་ཏེ་གྲོལ་ན་དེ་བདེ་ཡིན། །འདོད་པ་སྤངས་པ་སྐྱོབ་པ་ཡིན། །འདོད་པའི་སྲེད་ལས་རྣམ་གྲོལ་དང་། །ང་ཡི་མེད་པའང་བློ་ལྡན་ཡིན། །གལ་ཏེ་ལས་སྐྱེས་བདེ་འདི་རྣམས། །དེ་ཀུན་རྙོག་དང་བཅས་པ་ཡིན། །མཐར་ཐུག་པ་ནི་གང་ཡིན་པ། །དེ་ཀུན་དྲི་མ་མེད་པར་དྲན། །མི་རྣམས་བསྐལ་པ་བརྒྱར་ཡང་ནི། །ཡུལ་གྱིས་ངོམས་པ་ཡོད་མ་ཡིན། །བདེ་བ་གང་ཡིན་དེ་རྣམས་ལ། །ཡུལ་རྣམས་སྟེན་ལ་ངོམས་ཡོད་མིན། །བསྟེན་པར་གྱུར་ན་རྟག་པར་འདོད། །ཕྱིར་ཞིང་ཕྱིར་ཞིང་འཕེལ་བར་འགྱུར། །དེ་འཕེལ་བ་ནི་དུག་དང་མཚུངས། །ལོག་པར་ལྟ་བར་གྱུར་པ་ཡིན། །རྒུད་པ་ལ་མཁས་འཇིགས་རུང་བ། །རྟག་པར་ལྟུང་བའི་རྒྱུ་དུ་མ། །དེ་དག་ཡོངས་སུ་མ་སྤངས་ནའང་། །མིག་བྲལ་ཕལ་ཆེར་ལྟུང་བ་ཡིན། །སྐྱོན་དང་ཡོན་ཏན་ཡོངས་ཤེས་པ། །དེ་དག་མཁས་པའི་མཚན་ཉིད་ཡིན། །སྐྱོན་ཡོན་ཡོངས་སུ་མི་ཤེས་པ། །དེ་དག་རྨོངས་པའི་བྱེད་པ་ཡིན། །ཡོན་ཏན་ལ་ནི་ཡོན་ཏན་བློ། །སྐྱོན་རྣམས་ལ་ཡང་དེ་བཞིན་ནོ། །སྐྱོན་ཡོན་དེ་ཉིད་ཤེས་པ་དེ། །རྟག་ཏུ་བདེ་བའི་སྐལ་ལྡན་ཡིན། །དེ་ལ་དེ་དག་ཡུལ་རྣམས་ཀྱི། །སྐྱོན་ཡོན་ཤེས་པར་དེ་འདིར་འདོད། །ཤེས་རབ་ཡོངས་སུ་སྤངས་ནས་ནི། །ཡུལ་རྣམས་ལྷ་ཡིས་ཇི་ལྟར་སྟེན། །དེ་ལྟར་བྱ་དེ་དག་རྣམས་མུ་ཏིག་གི་དྲ་བའི་གསེབ་ཏུ་སོང་ནས་ཕན་པའི་དོན་དུ་རྗོད་པར་བྱེད་དེ་ལྷ་དེ་དག་རྣམས་ཉིད་ལ་ཕན་པའི་དོན་དུའོ། །གཞན་ཡང་རི་དེ་ཉིད་ཀྱི་ཉེ་འཁོར་གྱི་སྟེང་ན་འོད་ཀྱི་ཕྲེང་བ་རྣམ་པར་བཀྲ་བའི་ཆུན་པོ་སྦྲེལ་བར་གྱུར་པ་རྣམས་ནི་དུ་མར་མཛེས་པ་དང་། ཉེ་འཁོར་ན་འབར་བ་དེ་བཞིན་དུ་སྟེང་དུ་ཡང་གསལ་བར་བྱེད་དེ་ཇི་ལྟར་འཛམ་བུའི་གླིང་པས་ཁ་དོག་གསུམ་པ་རྣམས་དབང་པོའི་གཞུ་ཞེས་མངོན་པར་བརྗོད་པ་ཡིན་ལ་དེའི་ལོགས་རྣམས་ལ་ཡང་གལ་ཏེ་ལྷ་རྣམས་ལྟ་བར་བྱེད་ན་རིན་པོ་ཆེ་{{page:{number:1123,folio:20a,volume:70}}}རྣམ་པ་སྣ་ཚོགས་པའི་འོད་ཀྱི་གཟི་བརྗིད་ཀྱིས་དེ་ལ་ཡང་རབ་ཏུ་དགའ་བར་འགྱུར་རོ། །དེ་ནས་ལོགས་དེ་དག་ལས་ལྷ་གང་དག་གིས་རི་དེའི་ལོགས་རེ་རེ་ཞིང་བལྟས་པ་ན་རིན་པོ་ཆེ་དུ་མ་འོད་འབྱིན་པ་ཤིན་ཏུ་དགའ་བ་ངོ་མཚར་ཤིན་ཏུ་ཆེ་བ་རྣམས་མཐོང་ངོ་། །ལོགས་རེ་རེར་ལྷ་དེ་དག་རྣམས་ལོགས་རེ་རེར་ཞིང་ཡང་དགའ་བར་བྱེད་དེ་རྣམ་པ་དུ་མར་ལས་སྣ་ཚོགས་པ་བྱས་པའི་བདེ་བ་ཆེན་པོ་ཉམས་སུ་མྱོང་བར་བྱེད་དོ། །རི་དེ་ན་རི་རབ་ལྷུན་པོ་བཞིན་དུ་གཞན་ཡང་ནགས་འདི་དག་རྣམས་ཡོད་དེ་འདི་ལྟ་སྟེ། མཛེས་པའི་རྒྱན་ཞེས་བྱ་བའི་ནགས་ཚལ་དང་། རྩེད་མོ་དགའ་བ་ཞེས་བྱ་བའི་ནགས་ཚལ་དང་། ཉིན་མོར་བྱེད་པས་དགའ་བ་ཞེས་བྱ་བའི་ནགས་ཚལ་དང་། བདུད་རྩིས་མཛེས་པ་ཞེས་བྱ་བའི་ནགས་ཚལ་དང་། ནགས་བཞི་པོ་དེ་རྣམས་དང་ཉེ་བའི་ནགས་དང་། འབབ་ཆུ་དང་མཚེའུ་དང་། པད་མའི་ཚལ་དང་ཆུ་ཀླུང་དང་ཚང་ཚིང་དང་། ཁྲད་ཁྲོད་རྣམས་ན་བྱ་རྣམ་པར་སྒྲ་འདོན་པ་དང་རྣམ་པར་བཀྲ་བའི་མེ་ཏོག་ལེགས་པར་བཀྲམ་པ་ལྗོན་ཤིང་ལ་བྱའི་ཚོགས་རྣམ་པར་སྒྲོགས་པ་དང་། ཁང་བཟངས་དང་ཁྱོགས་ཀྱི་ཁང་བུའི་ཕྲེང་བ་རྣམས་དང་ཀུན་ལྡན་པ་ཡིན་ནོ། །རི་དེ་དང་ནགས་དེ་དག་རྣམས་སུ་རྒྱུན་གནས་ན་རྒྱུ་བའི་ལྷ་དེ་དག་རྣམས་ཅི་ནས་ཀྱང་སོང་ནས་འཁོར་དང་བཅས་པ་རྣམས་རྟག་པར་ལྷ་རྫས་ཀྱི་འདོད་པའི་ཡོན་ཏན་ལྔ་དཔེ་མེད་པ་རྣམས་ལ་དགའ་ཞིང་མགུ་བར་ཀུན་ཏུ་སྤྱོད་དེ། ནགས་བཞི་པོ་དེ་དག་གི་ཉེ་འཁོར་རྣམས་ནི་མཆོག་ཏུ་དགའ་བར་གྱུར་པའོ། །དེ་ལ་ནགས་གཅིག་ནི་འཛམ་བུའི་ཆུ་བོའི་གསེར་གྱི་རང་བཞིན་ཏེ། ནགས་དེའི་འདབ་མ་རྣམས་ནི་བཻ་ཌཱུརྱའི་རང་བཞིན་ལ་མེ་ཏོག་རྣམས་ཀྱང་པད་མ་རཱ་གའི་མདོག་དང་འདྲ་བའོ། །ཡང་ནགས་གཞན་འདི་ནི་དངུལ་གྱི་རང་བཞིན་ཡིན་ལ་དེའི་འདབ་མ་རྣམས་ནི་གསེར་བཟང་པོའི་མདོག་ཅན་ཡིན་ཞིང་མེ་ཏོག་ཀྱང་རྣམ་པ་དུ་མར་མཆོག་ཏུ་དྲི་ཞིམ་པོར་གྱུར་པ་གང་དག་དཔག་ཚད་བརྒྱར་དྲི་རྣམས་འགྲོ་བར་འགྱུར་ཏེ། དྲི་རྣམས་གང་དག་བསྣམས་པར་གྱུར་པའི་ལྷ་དེ་དག་རྣམས་དེ་ཤིན་ཏུ་ཆེ་བའི་མཆོག་{{page:{number:1124,folio:20b,volume:70}}}ཏུ་རབ་ཏུ་དགའ་བ་ལྷག་པར་འགྱུར་རོ། །ནགས་གསུམ་པ་ནི་བཻ་ཌཱུརྱའི་རང་བཞིན་ནོ། །དེའི་ལོ་མ་རྣམས་ནི་དངུལ་གྱི་རང་བཞིན་ཡིན་ལ་མེ་ཏོག་ཀྱང་དྲི་དུ་མ་དང་ལྡན་པ་རྣམ་པ་སྣ་ཚོགས་པའི་ཁ་དོག་གོ། །ནགས་བཞི་པ་ན་རྣམ་པ་དུ་མར་འབབ་ཆུ་དང་ཆུ་ཀླུང་དང་རྫིང་བུ་དང་བྱ་རྣམ་པར་སྒྲ་འབྱིན་པ་སྟོང་ཕྲག་བརྒྱའི་ཡོན་ཏན་ཕུན་སུམ་ཚོགས་པའི་ནགས་དེ་རྣམས་ན་ཡང་སྣ་ཚོགས་པའི་བྱ་རྣམ་པར་བཀྲ་བ་རྣམས་ཀུན་ནས་སྒྲ་སྒྲོགས་པ་ནི་ཇི་ལྟར་སུམ་ཅུ་རྩ་གསུམ་པ་རྣམས་ཀྱི་དབུས་ཀྱི་བརྒྱ་བྱིན་བཞིན་ཏེ། དེ་ལྟར་ཡང་ཤིན་ཏུ་འཐབ་བྲལ་ཞེས་བྱ་བ་ཆེས་ལྷག་པའི་མདོག་དང་སྟོབས་དང་གཟི་བརྗིད་ཀྱི་ཡོན་ཏན་ཕུན་སུམ་ཚོགས་པ་དགེ་བའི་ལས་ཀྱི་མཐའ་དུ་མ་ལ་སྤྱད་པའི་ཕྱིར་མཆོག་ཏུ་གཟི་བརྗིད་ཆེ་བ་དང་ལྡན་པ་རི་དེ་ཉིད་ལྷ་བརྒྱ་སྟོང་དུ་མས་ཡོངས་སུ་བསྐོར་ནས། ཡུལ་མང་པོའི་ཡོན་ཏན་ཕུན་སུམ་ཚོགས་པ་རྣམས་ལ་རྣམ་པ་དུ་མར་དགའ་བར་བྱེད་དེ། ལྷ་ཤིན་ཏུ་འཐབ་བྲལ་ནི་མཆོག་ཏུ་རྫུ་འཕྲུལ་ཆེ་བ་དང་མཐུ་སྟོབས་མཆོག་དང་ལྡན་པ་ཡིན་ནོ། །དེ་རང་གི་ལས་ཀྱིས་སྤྲུལ་པའི་འདོད་པའི་ཡོན་ཏན་ལྔ་ཕུན་སུམ་ཚོགས་པ་དགའ་བར་གྱུར་པའི་ཡུལ་ལྔ་པོ་དེ་རྣམས་ཀྱི་དབང་པོ་དྲུག་གི་བདེ་བ་ལས་དེ་ཉེ་བར་ལོངས་སྤྱོད་དོ། །ཤིན་ཏུ་འཐབ་བྲལ་གྱི་ལྷ་རྣམས་ནི་ཆེས་ཆེ་བ་ཡིན་ཏེ་དེའི་ལེགས་པར་བྱས་པའི་ལས་རྣམས་ཀྱིས་རི་དེ་རྣམ་པ་དེ་སྲིད་དུ་དགའ་བར་འགྱུར་བ་ཡིན་ནོ། །དགའ་བར་འགྱུར་བ་དེ་དག་རྣམས་མངོན་པར་མཐོང་ནས་ཀྱང་དུས་ཐམས་ཅད་དུ་རབ་ཏུ་དགའ་བ་ཞེས་བྱ་བའི་བྱའི་ཚོགས་རྣམས་ཀྱིས་དེ་དག་དང་ལྷན་ཅིག་སྐྱེས་པའི་དབྱངས་ལས་ཀྱིས་བྱས་པའི་མངོན་པར་དགའ་བར་འགྱུར་བའི་ཚིགས་སུ་བཅད་པ་དང་ལྡན་པས་ཚིགས་སུ་བཅད་པ་རྣམས་བརྗོད་པ་ནི། ཇི་ལྟར། སེམས་ལྡན་མི་ཡི་ཤེས་རབ་ཀྱིས། །ཡིད་ལ་སྨོན་དགུ་བརྒྱ་ཡིས་ཀྱང་། །བདེ་དེ་བྱ་བར་མི་ནུས་ཏེ། །ཇི་ལྟར་ལས་བྱུང་བདག་ཉིད་ཆེ། །ཤིན་ཏུ་ཆེ་དང་མཆོག་ཏུ་ཆེ། །དགའ་བ་ལས་ཀྱང་མཆོག་དགའ་དེ། །རྙེད་པ་སྐྱེས་བུ་བྱེད་འབྲས་ཏེ། །དེ་ནི་ཚུལ་ཁྲིམས་མཛེས་པ་ཡིན། །ཆུ་བོ་འགྱུར་ལྡོག་འགྲོ་བ་ཡི། །{{page:{number:1125,folio:21a,volume:70}}}ཡུལ་གྱི་སྒོ་ཡི་འགྱུར་ལྡོག་ལས། །གང་དག་འདི་ལས་སེམས་འདུལ་བའི། །ལྷ་དེ་བདེ་བའི་སྐལ་ལྡན་ཡིན། །བསོད་ནམས་བདག་ཉིད་ཀྱིས་བྱས་པ། །བདག་ཉིད་ལ་ནི་སྒྲུབ་པར་བྱེད། །བདེ་བའམ་གལ་ཏེ་སྡུག་བསྔལ་གང་། །བདག་ཉིད་ཁོ་ནས་ཉེར་ལོངས་སྤྱོད། །སྐྱེས་བུ་རྟག་ཏུ་སྡིག་བྱེད་པ། །དགྲ་བཞིན་དུ་ཡང་བདག་ཉིད་གནས། །དགེ་བ་བྱེད་པ་དེ་བཞིན་དུ། །བདག་ལ་གྲོགས་བཞིན་རབ་ཏུ་སྒྲུབ། །ཆུ་བོ་ཡི་ནི་རྒྱུན་བཞིན་དུ། །སྐྱེ་བས་སྐྱེས་བུ་ལ་རབ་འཇུག །གང་ཡིད་ཚུལ་ཁྲིམས་ལ་དགའ་བ། །བསོད་ནམས་གཟི་བརྗིད་དྲི་མེད་ལྡན། །མུན་ཚོགས་ཕལ་ཆེན་ལ་གནས་ནས། །དོན་མིན་པ་ནི་རབ་སྒྲུབ་པ། །གང་ཞིག་སྡིག་ལ་དགའ་བའི་བློས། །རྟག་ཏུ་ཡུལ་ལ་ཆེད་ཆེར་འཛིན། །ཡུལ་ན་དགའ་བའི་འགྱུར་ལྡོག་གིས། །རྟག་ཏུ་ཆགས་པའི་རྗེས་སུ་འབྲང་། །གང་བློ་ཆོས་ལ་མི་གནས་པ། །མི་དེ་སྡུག་བསྔལ་སྐལ་ལྡན་ཡིན། །གང་ཕྱིར་བདེ་ཆོས་ཉེ་འཁོར་ལས། །སྡུག་བསྔལ་བདུད་ཀྱི་ཆོས་འདི་ཡིན། །སྐྱེ་བོ་དེ་ཉིད་ཤེས་པ་ཡིས། །བདེ་སྡུག་མཚན་ཉིད་དེར་ཤེས་བྱ། །གང་ཡང་བདེ་བ་དེ་འདོད་པས། །དམ་ཆོས་རྗེས་སུ་སྤྱད་པར་གྱིས། །སྡུག་བསྔལ་གང་ཞིག་མངོན་ཞེན་འདིས། །ཆོས་དེ་བྱེད་ལས་ཡིན་པར་འདོད། །སྡུག་བསྔལ་རྣམ་པ་སྣ་ཚོགས་དང་། །རྒྱུ་མེད་བདེ་བ་མཐོང་བ་མིན། །བདེ་སྡུག་ཐ་དད་གྱུར་ཏེ་ལྟར། །རྩོལ་བས་རང་ཕན་ཆོས་ལ་སྤྱོད། །གང་གི་རྣམ་རྟོག་དུ་མ་དང་། །གང་ཡང་རྣམ་པ་དུ་མ་ཡི། །སྐྱེ་བ་རབ་ཏུ་ཐོབ་པ་འདི། །དེ་ཀུན་ལས་ལས་སྐྱེས་པའི་འབྲས། །གང་ཞིག་ཆོས་རྣམས་མི་འདོད་པ། །སྐྱེ་བ་འབྲས་བུས་སྟོང་པ་ཡིན། །ཆོས་ཀྱི་མཐོ་རིས་དག་ཏུ་འབབ། །ཆོས་སྤྱོད་པ་ནི་བདེ་དང་ལྡན། །དེ་ལྟར་དེ་ཀུན་འཐོབ་ནུས་པ། །དམ་ཆོས་དབང་བྱས་འབྲས་བུ་ཡིན། །སྐྱེས་བུ་ངན་པ་ཆོས་མི་འཛིན། །དམྱལ་བར་ཉེ་བར་འགྲོ་བ་ཡིན། །ཤི་བར་གྱུར་པ་མཆོག་ཡིན་གྱི། །ལུས་ལ་སྨོན་པ་དེ་ལྟར་མིན། །ཆོས་སྤངས་པ་ཡི་སྐྱེས་བུ་ནི། །རྟག་ཏུ་འཁོར་བར་འཁྱམ་པར་འགྱུར། །ཆོས་ཀྱི་མིག་དང་མི་ལྡན་པའི། །{{page:{number:1126,folio:21b,volume:70}}}གཏི་མུག་གིས་ཀྱང་ནོན་པའི་སེམས། །ས་སྒྲེན་ལ་འབབ་ཆར་ཇི་བཞིན། །བདེ་བར་མཐོང་བ་འདི་དོན་མེད། །ཆོས་ཀྱི་མྱུ་གུ་ཡིད་ཞིང་ལ། །སྐྱེ་བ་མིན་ཏེ་སེམས་མེད་པས། །གང་གི་རང་བཞིན་བླུན་པའི་བློ། །ཆོས་མིན་སྤྱོད་པ་ལ་དགའ་བོ། །ཆོས་མིན་ལམ་ལ་བརྟེན་ནས་ནི། །སྐྱེ་བོ་སྡིག་དབང་རྗེས་སུ་འགྲོ། །སེམས་ཀྱིས་ཡོངས་སུ་དེད་པ་ནི། །ཡུན་རིངས་འཁོར་བར་འཁྱམ་པ་ཡིན། །སེམས་འདི་སྐད་ཅིག་སྐད་ཅིག་ལ། །རྣམ་པ་དུ་མར་ཡོངས་སུ་འཇུག །ཡང་མོའི་རང་བཞིན་རྩབ་ཧྲལ་ཅན། །སྒྱུ་མ་དྲི་ཟ་ལྟར་སྣང་བ། །སེམས་དང་རྣམ་ཤེས་ལེགས་བསྡམས་པས། །གང་ཉིད་འཆིང་བ་ཡིན་པར་འདོད། །འཆིང་བ་ངན་པ་ཤུགས་ཆེན་དེ། །རྣམ་པ་དུ་མར་ཡོངས་སུ་རྒྱུག །འདོད་པ་དང་བཅས་ཡུལ་ལ་ཡང་། །སྲེད་པའི་དབང་དང་ལྡན་དེས་ཀྱང་། །ལྷ་དེ་རྣམས་ནི་དེ་བསླུས་སོ། །བག་མེད་དབང་དུ་གྱུར་པ་ཡིས། །གསོན་པ་རྣམ་པར་བཅོམ་ནས་ཀྱང་། །ལོག་པར་ལྟུང་བའང་མ་རྟོགས་སོ། །རྣམ་པར་འཇོམས་དང་ཟད་པ་དང་། །བདེ་བ་མི་རྟག་གཡོ་བར་ནི། །བདེ་ཉིད་ཐམས་ཅད་གྱུར་པ་ཡང་། །རྨོངས་པས་རིག་པ་མ་ཡིན་ནོ། །སྲེད་པ་རྨོངས་པ་བག་མེད་གང་། །རོ་བདེ་རྣམས་ཀྱང་དེ་བཞིན་དུ། །ལྷ་ཡི་ཚོགས་ནི་རྣམ་རྨོངས་པས། །སྲིད་ནས་སྲིད་པར་འཁྱམ་པ་ཡིན། །མེད་གྱུར་ནས་ནི་ཡོད་པར་འགྱུར། །ཡོད་པ་ངེས་པར་གཡོ་བའང་ཡིན། །ལྷ་རྣམས་ལྟུང་བར་གྱུར་པ་ཡི། །ཆོས་དེ་འདི་ལ་རྣམ་པར་གནས། །ཞེས་བྱ་བའོ། །དེ་ལྟར་བྱ་དེ་དག་གིས་རི་དེ་ལ་རྒྱུ་བ་རྣམས་ལ་དམ་པའི་ཆོས་དང་ལྡན་པ་རྣམ་པ་དུ་མར་རྗོད་པར་བྱེད་དོ། །དེ་ནས་ལྷ་གང་དག་སྔོན་ལེགས་པར་བྱས་པའི་ལས་ལ་སྤྱད་པར་གྱུར་པ་དེ་དག་རྣམས་ནི་བྱ་དེ་དག་གིས་རྣམ་པར་བརྗོད་པ་ཉེ་བར་འཛིན་ཏོ། །ཉེ་བར་བཟུང་ནས་ཀྱང་ཡིད་ལ་བྱེད་དོ། །གང་དག་ཆོས་རྣམས་ལ་རྗེས་སུ་མ་སྤྱད་པ་དེ་དག་རྣམས་ཀྱིས་ནི་ཚིག་གཅིག་ཀྱང་མི་གོའོ། །དེའི་ཕྱིར་ན་རང་ལ་ཕན་པ་དང་གཞན་རྣམས་ལ་ཕན་པར་འདོད་པས་བརྩོན་པ་དུ་མས་ཀྱང་ཡེ་ཤེས་ཀྱི་སྣང་བ་ལ་ཆེད་ཆེར་འགྱུར་བར་བྱའི་སྐྱབས་ཀྱི་རྣམ་པ་དེ་ལྟ་བུ་སྨན་རྣམས་སམ་ངན་{{page:{number:1127,folio:22a,volume:70}}}འགྲོ་ཐམས་ཅད་ལས་ངེས་པར་སྒྲོལ་བར་འགྱུར་བ་གཞན་ནི་ཡོད་པ་མ་ཡིན་ནོ། །ཡེ་ཤེས་ཀྱིས་ནི་ཇི་ལྟ་བ་བཞིན་དུ་བདེ་བ་མཆོག་གི་ས་བོན་དུ་འགྱུར་ཏེ་བསྟེན་པ་དང་བསམས་པ་དང་བསྙེན་བཀུར་བྱས་པ་དེ་དག་གིས་ཤེས་རབ་དེ་ལྟ་ཡོན་ཏན་དང་ལྡན་པས་ན་ངེས་པ་ཁོ་ནར་མྱ་ངན་ལས་འདས་པ་མཐར་བྱེད་པར་འགྱུར་རོ། །ལྷ་གང་དག་བག་མེད་པར་རྣམ་པར་རྒྱུ་བ་རྣམས་ཀྱིས་བྱ་དེ་དག་རྣམས་ཀྱི་རྣམ་པར་བརྗོད་པ་ཉེ་བར་བཟུང་ནས་དེ་དག་རྣམས་ཡུད་ཙམ་ཞིག་བག་མེད་པ་ཉེ་བར་ཞི་བར་འགྱུར་རོ། །གཞན་ཡང་ལྷ་དེ་དག་རྣམས་དེ་ཉིད་ཀྱིས་ནགས་དང་ཉེ་བའི་ནགས་དགའ་བ་དེ་ན་རིན་པོ་ཆེ་དུ་མས་རྣམ་པར་གསལ་བའི་རྩེ་མོར་ལྷ་དེ་དག་འདོད་པའི་ཡོན་ཏན་ལྔ་ཡང་དག་པར་ལྡན་པར་གྱུར་པས་རྣམ་པ་དུ་མར་དགའ་ཞིང་ཀུན་ཏུ་ཡང་སྤྱོད་དེ་ཇི་སྲིད་དུ་འདོད་པ་དང་སྡུག་པ་དང་ཡིད་དུ་འོང་བ་བྱས་ཤིང་བསགས་པའི་ལས་རྣམས་ཟད་པར་མ་གྱུར་བར་དུའོ། །དེས་དེ་དག་རྣམས་ཟད་ནས་གཞན་ཡང་རྣམ་པར་འཇུག་ཅིང་རབ་ཏུ་ཡང་ལྟུང་སྟེ་ཇི་ལྟར་ལས་རྣམས་ཀྱིས་ཉེ་བར་འགྲོ་བ་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །ལྷག་མ་རྣམས་ཀྱིས་གལ་ཏེ་མི་རྣམས་དང་སྐལ་བ་མཉམ་པར་མིར་སྐྱེས་ན་དེ་རྟག་ཏུ་སྐྱིད་པའི་མཆོག་ཏུ་འགྱུར་རོ། །སྐྱེས་པ་ནས་བཟུང་ནས་གཞན་རྣམས་ཀྱིས་ཀྱང་བཀའ་མི་སྒོ་བ་དང་། རང་ཅི་འདོད་པ་བཞིན་དུ་བྱེད་པ་དང་མཆོག་ཏུ་ལོངས་སྤྱོད་དང་ལྡན་པ་དང་ཤེས་རབ་ལ་མཆོག་ཏུ་དགའ་བ་དང་མཆོག་ཏུ་ཡོན་ཏན་དང་གཟུགས་ཕུན་སུམ་ཚོགས་པ་དང་། སྐྱེ་བོ་ཐམས་ཅད་ཀྱིས་བྱམས་ཤིང་སྙིང་དུ་སྡུག་ལ་ཡིད་དུ་འོང་ཞིང་འཐུན་པར་འཛིན་པ་དང་སྐྱེ་བོ་ཐམས་ཅད་ཀྱིས་མཆོད་པར་བྱེད་པ་དང་དགའ་ཞིང་འདོད་པའི་ཡུལ་རྣམས་སམ་ཚོང་འདུས་དང་གྲོང་ཁྱེར་རྣམས་སུ་སྐྱེ་བར་འགྱུར་རོ། །རང་གི་སྐྱེ་བོ་དང་གྲོགས་དང་གཉེན་འདུན་རྣམས་ཀྱིས་ཀྱང་མཆོད་པར་འགྱུར་རོ། །རྒྱལ་པོའམ་རྒྱལ་པོའི་བློན་པོ་རྣམས་སུའམ་སེམས་དྲང་པོའི་རང་བཞིན་ཅན་ཆོས་དང་ལྡན་པ་ཆོས་ཀྱི་རྗེས་སུ་འཇུག་པའི་ཡང་དག་པའི་ལྟ་བ་ཅན་དུ་ལས་དེའི་རྒྱུ་འཐུན་པར་འགྱུར་རོ།། །།འཕགས་པ་དམ་པའི་ཆོས་དྲན་{{page:{number:1128,folio:22b,volume:70}}}པ་ཉེ་བར་གཞག་པ། བཞི་བཅུ་རྩ་བདུན་པ། གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་བར་བྱེད་པ་ན་ཇི་ལྟར་ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་ཤེས་པ་ནི་འཐབ་བྲལ་བའི་ལྷ་རྣམས་ཀྱིས་བརྩེགས་པ་རྒྱུ་བ་ཞེས་བྱའོ། །ས་དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ནི་ཇི་ལྟར་གང་དག་གིས་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་རྣམས་མཆོག་ཏུ་ཚུལ་ཁྲིམས་དང་ལྡན་པར་གྱུར་ནས་རྟག་ཏུ་གཞན་ལ་གདུང་བར་མི་བྱེད་པར་གྱུར་ཅིང་འཕགས་པས་བཞེད་པའི་ཚུལ་ཁྲིམས་ཀྱི་མཆོག་བྱས་ཤིང་བསགས་པར་གྱུར་པ། མ་ཉམས་པ། སྐྱོན་མེད་པ། མ་སྨས་པ། བརྟན་པ། བདེ་འགྲོ་ཐམས་ཅད་ཀྱི་སྒོ་འབྱེད་པར་བྱེད་ཅིང་ངན་སོང་གི་སྒོ་ཐམས་ཅད་གཅོད་པས་མཆོག་ཏུ་བསིལ་བའི་རྣམ་པར་སྨིན་པ་ཅན་ཕ་དང་མ་ལྟ་བུར་གྱུར་པས་ཤིན་ཏུ་བར་ཡང་སྐྱབས་འོས་སུ་གྱུར་པ་མཆོག་ཏུ་འཇིག་རྟེན་ལ་ཕན་པར་གྱུར་པའི་ཡོན་ཏན་གསུམ་དང་ལྡན་པས་སྐྱེ་བར་འགྱུར་རོ། །ཡོན་ཏན་གསུམ་པོ་རྣམས་གང་ཞེ་ན། འདི་ལྟ་སྟེ། སྲོག་གཅོད་པ་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་པ་སྤོང་བའོ། །དེ་ལ་སྲོག་གཅོད་པ་དང་མ་བྱིན་པར་ལེན་པ་ནི་བཤད་ཟིན་ནོ། །འདོད་པས་ལོག་པར་གཡེམ་པ་རྣམ་པ་འདི་ལྟ་བུ་རྣམས་ཀྱང་སྤོང་སྟེ། དཔེར་ན་ཡང་ཇི་ལྟར་རིངས་པ་རིངས་པར་འགྲོ་བར་འགྱུར་བ་ན་རྩིག་པའི་ཕག་གམ་རབ་ཏུ་རྒྱུ་བ་མཐོང་བ་ན་ཡང་རུང་སྟེ། བུད་མེད་ཀྱི་གར་རམ་རྒྱན་རྣམས་ཀྱི་སྒྲ་ཐོས་ནས་ཀྱང་རོ་མྱོང་བར་མི་བྱེད་དོ། །ཀུན་ཏུ་རྟོག་པར་མི་བྱེད་དོ། །དེ་ལ་ཡིད་ཀྱིས་རབ་ཏུ་སྨོན་པར་མི་བྱེད་དོ། །གཞན་དག་རྣམས་བྱེད་པ་ན་ཡང་རྗེས་སུ་ཡི་རང་བར་མི་བྱེད་དོ། །བྱེད་པ་རྣམས་ཀྱང་རབ་ཏུ་འགོགས་པར་བྱེད་དེ་བཤགས་སུ་འཇུག་གོ། །ཉེས་དམིགས་རྣམས་སྟོན་པར་བྱེད་དོ། །ཉེས་དམིགས་རྣམས་ཀྱི་ཞིང་ཇི་ལྟ་བ་འདི་ནི་འདི་ལྟ་སྟེ། འདོད་པ་ལ་ལོག་པར་གཡེམ་པའོ། །རྒྱུ་དེས་ནི་སེམས་ཅན་རྣམས་དམྱལ་བར་རྗེས་སུ་རྒྱུག་པར་བྱེད་དོ་ཞེས་དེ་ལྟར་གཞན་{{page:{number:1129,folio:23a,volume:70}}}རྣམས་ལེགས་པར་འགོགས་པར་བྱེད་ཅིང་སོ་སོར་གོ་བར་བྱེད་དོ། །དགེ་བའི་ལས་རྣམས་ཀྱི་མཐའ་ལ་སྤྱོད་པ་དེ་དེ་ལྟར་བྱེད་པར་འགྱུར་ཞིང་དེ་ལྟ་བུའི་ཚུལ་ཁྲིམས་ལ་རབ་ཏུ་གནས་པས་དེ་ལྟར་ཡང་ཡོངས་སུ་དག་པར་ཚངས་པར་སྤྱད་པ་སྤྱོད་པ་དེ་དག་རྣམས་ནི་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་ལས་འཐབ་བྲལ་གྱི་ལྷའི་ས་བརྩེགས་པ་རྒྱུ་བ་ཞེས་བྱ་བ་དེར་སྐྱེའོ། །དེར་ངེས་པར་སྐྱེས་པ་འདིས་དགེ་བའི་ལས་ཀྱི་མཐའ་ལ་སྤྱད་པས་བདེ་བ་འདི་དག་རྣམས་འབྱུང་སྟེ། འདི་ལྟ་སྟེ། བརྩེགས་པ་རྒྱུ་བའི་རི་ནི་ཉེ་འཁོར་དུ་དཔག་ཚད་ལྔ་བརྒྱའོ། །བྱའི་སྒྲ་ཡིད་དུ་འོང་བ་རྣམ་པར་སྒྲོགས་པ་དགའ་བར་འགྱུར་བ་བརྒྱ་ཕྲག་གིས་ཉེ་འཁོར་ཀུན་ཏུ་གང་བ་གཏིང་དུ་སོང་བ་དང་ལྡན་པའི་ནང་གི་གདངས་ཀྱི་སྒྲས་ཁྱབ་པས་གླུ་སྙན་པ་དང་འདྲ་བ་ཉེ་འཁོར་ན་རྣམ་པར་གསལ་བར་བྱེད་དོ། །དེ་ཡང་གང་གི་ཚེ་དང་པོ་ཁོ་ན་སྐྱེ་བར་གྱུར་པ་ན་དེ་རིན་པོ་ཆེ་སྣ་བདུན་གྱི་རང་བཞིན་གྱི་ལྗོན་ཤིང་དང་ཉེ་བར་སྐྱེའོ། །དེ་ཇི་ལྟར་མི་རྣམས་གཉིད་ལོག་པ་ཉིད་ན་ཐོ་རངས་ཀྱི་གླུ་དབྱངས་ཀྱིས་རབ་ཏུ་སད་པར་བྱེད་པ་དེ་བཞིན་དུ་དེ་བྱའི་སྒྲ་ཐོས་ན་ཡིད་འཕྲོག་པས་རབ་ཏུ་སད་པར་བྱེད་དོ། །ཇི་ལྟར་རི་རྣམས་ཀྱི་རྩེ་མོ་ལ་སྟོན་ཀའི་ཉི་མ་དང་པོ་ཤར་བར་གྱུར་པ་དེ་བཞིན་དུ་དེའི་བདག་ཉིད་ཀྱི་དངོས་པོ་རྣམ་པར་གསལ་བ་ཡིན་ནོ། །དེ་ལྟར་ཅུང་ཟད་ཀྱང་འདྲ་བ་ཙམ་ཅིག་དཔེར་བྱས་པར་ཟད་དོ། །གང་གི་ཚེ་དེ་རྣམ་པ་ཐམས་ཅད་དུ་བློ་རྙེད་པར་འགྱུར་བ་དེའི་ཚེ། །དེའི་ལེགས་པར་བྱས་པའི་ལས་བྱས་པའི་ལས་ཀྱི་བྱ་དེས་དྲན་པར་བྱ་བའི་དོན་དུ་ལེགས་པར་བྱས་པའི་ལས་ཁོ་ནའི་ཚིགས་སུ་བཅད་པ་བརྗོད་པ་ནི། ཇི་ལྟར། འཁྲུལ་འཁོར་རྒྱུས་པས་སྦྲེལ་བྱས་ཤིང་། །བཤང་གཅི་མཆིལ་མའི་ས་གཞི་གང་། །བུད་མེད་ལས་ཁྱོད་འདི་ནས་ནི། །ཕ་རོལ་འགྲོ་བས་མི་ནུས་པས། །སླུ་བྱེད་ཐང་གི་རི་བོ་སྟེ། །ཤིན་ཏུ་བརྩོན་པའི་ཁྱད་པར་གྱིས། །རྩབ་ཧྲལ་ཤིན་ཏུ་སེམས་འཁྲུལ་བའི། །བུད་མེད་ངན་ལ་ཁྱོད་མ་འཁྲུལ། །རྒྱན་རྣམས་དང་ནི་དེ་བཞིན་སྒྲས། །རྣམ་འཁྲུལ་ཤིན་ཏུ་འཁྲུལ་པར་བརྗོད། །བུད་མེད་བརྗོད་པའི་ཐབས་ལག་གིས། །{{page:{number:1130,folio:23b,volume:70}}}སྐྱེས་བུ་མྱུར་དུ་འཕྲོག་པར་བྱེད། །རྣམ་པ་སྣ་ཚོགས་མེ་ཏོག་ལ། །རྐང་དྲུག་ཇི་ལྟར་རྒྱུ་བྱེད་པ། །དེ་བཞིན་དེ་ནི་མི་རྣམས་ལ། །བུད་མེད་རྣམ་པ་དུ་མས་རྒྱུ། །ཇི་ལྟར་མེ་ཏོག་རྩི་འཐུངས་ནས། །མེ་ཏོག་གཞན་ལ་འགྲོ་བར་འགྱུར། །དེ་བཞིན་སྐྱེས་པ་འཐུངས་ནས་ནི། །བུད་མེད་མྱུར་དུ་འགྲོ་བར་འགྱུར། །ནོར་དང་སྐོམ་ལ་སྤྱད་པ་དང་། ཁྲོན་པ་རྟག་ཏུ་བསྟེན་དཀའ་བ། །མི་ནི་བསླུས་ནས་མྱུར་བར་ཡང་། །གཞན་དུ་ཡང་ནི་འགྲོ་བ་ཡིན། །གཡོ་དང་སྒྱུ་དང་རི་དང་ནི། །ཀཱ་ལ་ཀུ་ཊའི་དུག་དང་མཚུངས། །བུད་མེད་སྐྱེས་པའི་འཇོམས་བྱེད་ཡིན། །དོན་མིན་བྱེད་པར་རྣམ་པར་གནས། །ཇི་ལྟར་རླུང་དང་ནམ་མཁའ་དང་། །མེ་རྣམས་མི་ཡིས་སྦྲེལ་མི་ནུས། །དེ་བཞིན་ཐབས་བརྒྱས་བུད་མེད་རྣམས། །མི་ཡིས་བསྲུང་བར་ནུས་པ་མིན། །དོན་མིན་ནད་དང་འཆི་བདག་དང་། །ཉེས་པར་བྱས་པའི་ལས་རྣམས་ཀྱིའང་། །རྒྱུར་འགྱུར་མཆོག་ནི་བུད་མེད་ཡིན། །ཐར་པའི་སྤྱོད་ལས་འཆིང་བ་ཡང་། །གང་ཡང་རྣམ་པ་དུ་མར་ཡང་། །འཇིགས་པའི་གཡང་ས་དག་ཏུ་ཡང་། །མི་ཡི་འཇིག་རྟེན་འཁྲིད་བྱེད་པའི། །དེ་རྒྱུ་མཆོག་ཀྱང་བུད་མེད་ཡིན། །སྟོབས་མིན་ལང་ཚོས་ཀྱང་མ་ཡིན། །མཁས་པས་ཀྱང་ནི་ཞི་མི་ནུས། །ཉི་མའི་འོད་ཟེར་ཇི་ལྟ་བར། །མོ་རྣམས་རྩབ་ཧྲལ་ལྷན་ཅིག་སྐྱེས། །མར་མེའི་འོད་རྣམས་ཇི་ལྟར་འདིར། །དེ་དག་རྣམས་ཀྱི་སྙིང་མི་རྟག །དེ་རྣམས་ཞེ་སྡང་རྟག་པར་ཡང་། །རྟ་རྣམས་འཐབ་མོ་ཇི་བཞིན་ནོ། །ནོར་ཟད་ནས་ནི་ཆགས་དང་བྲལ། །ནོར་ཟོས་ནས་ནི་འཇོམས་པར་བྱེད། །ཅི་སྲིད་ནོར་ཡོད་དེ་སྲིད་མོ། །ནོར་ཉམས་བུད་མེད་ག་ལ་རྙེད། །སྟེན་དང་སྦྱིན་དང་ཉེར་ལོངས་སྤྱོད། །རྣམ་པ་ཐ་དད་ཐབས་ཀྱིས་ཀྱང་། །སེམས་ནི་འབར་བ་དང་མཚུངས་པའི། །བུད་མེད་གཟུང་བར་ནུས་མིན་ཏེ། །ཇི་ལྟར་སྐྱེས་བུས་རྗེས་འཐུན་པར། །ཇི་ལྟ་ཇི་ལྟར་འདུ་བྱེད་པ། །དེ་ལྟ་དེ་ལྟར་བུད་མེད་ཀྱིས། །མི་དེ་རྣམས་ནི་རྟག་ཏུ་སླུ། །ཇི་ལྟར་མི་ལ་མེ་ཏོག་བརྒྱན། །དེ་བཞིན་གཟུགས་ཀྱིས་བརྒྱན་པ་ཡི། །བུད་མེད་རྣམས་ཀྱི་སེམས་འདི་ཡིན། །དུག་གི་མེ་ཏོག་མཐོང་ཇི་བཞིན། །{{page:{number:1131,folio:24a,volume:70}}}བལྟ་དགའ་ཞི་བྱེད་མ་ཡིན་ནོ། །བུད་མེད་དུག་གི་མེ་ཏོག་མཚུངས། །རབ་ཏུ་བརྩོན་པས་ཡོངས་སུ་སྤངས། །མི་རྣམས་བལྟ་བར་འདོད་པ་དང་། །ཡུལ་རྣམས་ལ་ཡང་ཆེད་ཆེར་འཛིན། །འཇིག་རྟེན་འདི་དང་གཞན་དུ་ཡང་། །མི་ནི་བདེ་བའི་སྐལ་ལྡན་མིན། །བདེ་ལ་ཆགས་དང་བག་མེད་གང་། །ལེ་ལོ་དང་ནི་རྩབ་ཧྲལ་གཡོ། །སྡིག་པ་སྟེན་བྱེད་ཞིམ་པོ་ཟ། །མིས་ནི་བཟང་པོ་མཐོང་བ་མིན། །སྦྱོར་ལྡན་བརྟན་པོ་བརྩོན་འགྲུས་ཅན། །ཆོས་པ་བུད་མེད་རྣམ་སྤངས་པ། །མཁས་པ་རྒྱུ་འབྲས་ལ་དད་པའི། །མིས་ནི་བཟང་པོ་འཐོབ་པ་ཡིན། །སྐྱོན་གྱི་དྲ་བ་འདི་དག་ཀུན། །བུད་མེད་སྒྱུ་ཡིས་ས་འདིར་སྤྱོད། །ཐོས་ལྡན་བུད་མེད་རྣམ་སྤངས་པ། །འཐབ་བྲལ་འཇིག་རྟེན་མངའ་བདག་ཆེ། །དེ་ལྟར་ལྷ་དེས་རྨི་ལམ་གྱི་ནང་བཞིན་དུ་གཉིད་སད་པ་ན་ཐོས་སོ། །བྱ་དེའི་སྒྲ་རྣམ་པར་སྒྲོགས་པའི་བྱ་དེ་དག་ནི་རྣམ་པ་དུ་མར་ཡོན་ཏན་ཤིན་ཏུ་ཕུན་སུམ་ཚོགས་པ་གཤོག་པ་གཉིས་ཕན་པར་འགྱུར་བའི་ལས་བྱས་པའི་བྱ་བ་དེ་དག་གིས་བསྟན་པར་གྱུར་པ་ན། ལྷ་གསར་དུ་སྐྱེས་པ་དེས་ཐོས་པར་གྱུར་ལ་ཐོས་ནས་ཀྱང་ལྷ་དེ་དག་རྣམས་ཡིད་ཆེས་པ་སྐྱེ་བའོ། །ཤེས་རབ་དེས་སྐྱེ་བ་གཞན་དུ་རྗེས་སུ་ཞུགས་པའི་ཤེས་པ་རྣམས་དྲན་པར་འགྱུར་བས་གང་ཡང་ཡོན་ཏན་གསུམ་དང་ལྡན་པའི་འདོད་པ་སྡུག་པ་ཡིད་དུ་འོང་བའི་ཚུལ་ཁྲིམས་བསྲུངས་པ་དེ་རྗེས་སུ་དྲན་ནོ། །རྗེས་སུ་དྲན་ནས་ཀྱང་ཚིགས་སུ་བཅད་པ་བརྗོད་པ། ཇི་ལྟར། གང་ཕྱིར་བུད་མེད་རྣམ་སྤངས་པ། །གཅིག་ལས་ཚུལ་ཁྲིམས་ཐམས་ཅད་ཡིན། །བུད་མེད་རྣམ་སྤངས་བློ་ལྡན་རྣམས། །མྱ་ངན་འདས་གྲོང་འགྲོ་བ་རྣམས། །མེས་མིན་མཚོན་ཆས་ཀྱང་མ་ཡིན། །སྟོབས་མིན་སྲོག་ཆགས་དག་གིས་ཀྱང་། །བུད་མེད་རྒྱུ་ཡིས་འཆིང་བ་ནི། །གཅད་པར་མི་ནུས་སྒྲུབ་དཀའ་དེ། །དེ་རྒྱུ་རྟག་ཏུ་སྤང་བ་དང་། །སྨད་པར་ཡང་ནི་བརྩོན་པར་གྱིས། །དེ་སྤངས་པས་ནི་འཐབ་བྲལ་གྱི། །བདེ་བ་བླ་ན་མེད་འདི་འཐོབ། །བདེ་བ་གཞན་ལས་ཆེས་བདེ་བ། །འགྱུར་མེད་གོ་འཕང་ང་ཡིས་ཐོབ། །དེ་ལྟར་བྱ་དེ་དག་རྣམས་ཀྱི་{{page:{number:1132,folio:24b,volume:70}}}གཟུགས་དང་རྩེ་དགའ་བ་མངོན་པར་མཐོང་ཞིང་སྒྲ་རྣམ་པར་བརྗོད་པ་རྣམས་ཀྱང་ཐོས་ནས་རབ་ཏུ་དགའ་བའི་ཡིད་ཀྱིས་དེ་ལྷའི་འཇིག་རྟེན་རྣམས་ལ་མངོན་པར་ལྟ་བར་བྱེད་པ་ན་དེས་མཐོང་བ་ནི་བརྩེགས་པ་རྒྱུ་བའི་རི་དེ་ཀུན་ཏུ་ཁྱབ་པར་ལྗོན་ཤིང་བརྒྱ་སྟོང་ཕྲག་དུ་མ་རྣམས་འོད་ཀྱི་ཕྲེང་བ་དང་ལྡན་པ་རྣམས་མཐོང་བ་དང་། འབབ་ཆུ་བརྒྱ་སྟོང་དང་རབ་ཏུ་ལྡན་པ་བྱའི་ཚོགས་རྣམས་ཀྱིས་སྒྲ་ཀུན་ནས་སྒྲོགས་པའི་སྒྲ་རྣམས་ཐོས་པར་འགྱུར་རོ། །རྣམ་པ་སྣ་ཚོགས་པའི་རིན་པོ་ཆེའི་སྒྲོས་སྤྲས་པ་རྣམ་པ་སྣ་ཚོགས་པར་དགའ་བར་འགྱུར་བའི་པད་མའི་རྫིང་བུ་བརྒྱ་སྟོང་དང་ལྡན་པ་ལ་བུང་བའི་ཚོགས་སྒྲ་འབྱིན་པས་ཉེ་བར་མཛེས་པར་གྱུར་པ་སྔ་ན་མ་མཐོང་བ་ཤིན་ཏུ་དགའ་བར་གྱུར་པའི་རི་གཞན་དང་མི་འདྲ་བ་འཐབ་བྲལ་གྱི་འཇིག་རྟེན་རྣམས་དེས་མངོན་པར་མཐོང་ནས་དེ་དང་འདྲ་བའི་ངོ་བོའི་དགའ་བ་ཐོབ་པར་གྱུར་ཏོ། །དེ་ཤིང་གི་དྲུང་དེ་ལས་ལངས་ནས་དེ་རང་གི་ལུས་ལ་ཀུན་ཏུ་ལྟའོ། །དེས་ལེགས་པར་མངོན་པར་མཐོང་བ་ནི་རང་གི་འོད་རྣམས་ཀྱིས་གསལ་བར་གྱུར་པ། འོད་ཟེར་བརྒྱ་ཕྲག་དུ་མ་རྣམས་ཀྱིས་རབ་ཏུ་གསལ་བར་བྱེད་པ་མཆོག་ཏུ་གྱུར་པའི་དཔལ་གྱིས་ཆོས་སྣང་བར་གྱུར་པས་མཐོང་ན་ཤིན་ཏུ་ངོ་མཚར་བར་རང་གི་ལུས་མངོན་པར་མཐོང་ནས་གཟུགས་ཀྱི་རྒྱགས་པས་དྲེགས་པར་འགྱུར་རོ། །དེའི་རྗེས་ལ་རྒྱགས་པ་གཉིས་པ་འདི་དེའི་སྙིང་ལ་འཇུག་པར་འགྱུར་བ་ནི་འདི་ལྟ་སྟེ་དེ་འདི་སྙམ་དུ་སེམས་པར་འགྱུར་རོ། །ང་ལྟ་བུ་འགའ་ཞིག་ཡོད་པ་མ་ཡིན་ཞེས་དེའི་སེམས་སྐྱེད་པ་ཙམ་ཉིད་ན་ལྷ་གང་དག་གིས་གང་དག་རྣམས་ལས་སེམས་པར་བྱེད་པ་དེ་དག་རྣམས་ཉིད་ཕུན་སུམ་ཚོགས་པར་འགྱུར་རོ། །དེའི་ནང་དུ་ཡང་རྒྱགས་པ་གསུམ་པ་སྙིང་ལ་འཇུག་པར་འགྱུར་ཏེ། དེའི་རྗེས་ལ་འདིའི་དབང་པོ་ལྔ་ཡུལ་ལྔ་པོ་རྣམས་ལ་དེའི་སྙིང་དང་སེམས་དགའ་བར་འགྱུར་རོ། །དེ་དེ་ལྟར་རྣམ་པ་བདུན་དུ་ཡིད་འཕྲོག་པ་གང་ཡིན་པ་དེའི་དགེ་བའི་ཆོས་ལ་བརྩོན་པར་བྱ་བ་དེ་དག་རྣམས་ཐམས་ཅད་ཀྱང་དེ་བཞིན་དུ་བརྗེད་པར་འགྱུར་ཏེ་སེམས་ཡང་བར་གྱུར་པའི་ཕྱིར་དང་། བག་མེད་པ་མང་བར་གྱུར་པའི་ཕྱིར་དང་། རྟག་ཏུ་བག་མེད་པས་བག་མེད་པར་གནས་པའི་ཕྱིར་ཡང་སྟེ། ཡུལ་ལྔའི་ཞགས་པས་བཅིངས་ཤིང་སྲིད་པའི་འཆུམས་{{page:{number:1133,folio:25a,volume:70}}}རྡུལ་རྣམས་ཀྱིས་ཀྱང་འགུལ་བར་ཆགས་པར་གྱུར་པས་དེ་བརྩེགས་པ་རྒྱུ་བའི་རི་དེ་ལ་འཁོད་དེ་བདེ་བས་གནས་པར་བྱ་བའི་ཕྱིར་རོ། །རི་དེ་ལ་ཡང་ས་གསུམ་ཡོད་དེ་འོག་གི་ས་དང་སྟེང་གི་ས་སྟེ། དེ་ལ་འོག་གི་ས་ལ་ནགས་ཚལ་ལྔ་ཡོད་པ་རྣམས་ལ་འདི་ལྟ་སྟེ། དྲི་རྒྱུ་བ་དང་འོད་ཟེར་གྱི་རྩེ་མོ་དང་འོད་འཕྲོ་བ་དང་རྟག་ཏུ་མངོན་པར་དགའ་བ་དང་། མཐོ་བར་བརྩེགས་པའོ། །དེ་ལ་དྲི་རྒྱུ་བའི་ནགས་ན་ནི་གང་ཅུང་ཟད་ཅིག་སྐྱེ་བ་དེ་དག་ཐམས་ཅད་དྲི་ཆེས་ལྷག་པར་འགྱུར་རོ། །དྲི་དེ་དག་ཀྱང་དཔག་ཚད་ལྔ་སྟོང་དུ་འགྲོ་བར་འགྱུར་རོ། །འོད་ཟེར་གྱི་རྩེ་མོའི་ནགས་ན་ནི་མཚུངས་པ་མེད་པའི་རྣམ་པ་དུ་མའི་འོད་ཟེར་རིན་པོ་ཆེ་ལས་བྱུང་བའི་རྣམས་ཀྱིས་མངོན་པར་གསལ་བར་གྱུར་པའོ། །ཉི་མ་བརྒྱ་སྟོང་བས་ལྷག་པའི་འོད་འཕྲོ་བའི་ནགས་ན་ནི་ཤིན་ཏུ་བར་ཡང་འོད་འབར་བ་དང་ལྡན་པའི་ལྷ་རྣམས་གནས་སོ། །འདོད་པའི་ཡོན་ཏན་ལྔ་ཕུན་སུམ་ཚོགས་པའི་རྟག་ཏུ་མངོན་པར་དགའ་བའི་ནགས་ན་ནི་མཚོ་བྲན་དང་འབབ་ཆུ་རྣམས་ཀྱང་བརྒྱ་སྟོང་ཕྲག་དུ་མར་ལྷ་རྫས་ཀྱི་རོ་དང་དྲི་དང་ཁ་དོག་རྣམས་ཕུན་སུམ་ཚོགས་པ་རྣམ་པ་དུ་མ་རྣམས་སོ། །མཐོ་བར་བརྩེགས་པའི་ནགས་ན་ནི་མཆོག་ཏུ་མཐོ་བའི་རྩེ་མོ་རིན་པོ་ཆེ་སྣ་བདུན་གྱི་རང་བཞིན་གསལ་བར་གྱུར་པའི་རྩེ་མོ་རྣམས་ཡིན་ནོ། །ས་གཉིས་པ་འདི་དག་རྣམས་ན་ཡང་རིན་པོ་ཆེ་བདུན་གྱི་རང་བཞིན་དུ་གྱུར་པའི་སྟེང་ཁང་བརྒྱ་སྟོང་དུ་མ་ཡོད་དོ། །པད་མའི་རྫིང་བུ་ན་བྱའི་ཚོགས་དགའ་བར་འགྱུར་བ་བརྒྱ་སྟོང་དང་གཞན་ཡང་སྒྲ་དང་རེག་བྱ་དང་རོ་དང་གཟུགས་དང་། དྲི་རྣམས་འདོད་པ་སྡུག་པ་ཡིད་དུ་འོང་བ་འཐུན་པ། ཡིད་རྟག་ཏུ་འདྲེ་བར་བྱེད་པ་རྣམས་ཀྱིས་ཀུན་ཏུ་གང་བའོ། །སྟེང་གི་ས་འདིའི་ས་གཞི་དེའི་གཞི་ལ་དཔག་ཚད་བརྒྱར་ལྷ་མཐུ་སྟོབས་ཆེ་བས་ཀུན་ཏུ་གང་བའོ། །གཞི་དེ་དག་ལ་ཡང་རིན་པོ་ཆེའི་ནགས་ཞེས་བྱ་བ་རྣམ་པ་སྣ་ཚོགས་པའི་འབབ་ཆུ་དང་ཟས་ཀྱི་ཆུ་ཀླུང་དང་སྐོམ་གྱི་ཆུ་ཀླུང་དང་ལྗོན་ཤིང་དང་མཚེའུ་དང་པད་མའི་རྫིང་དང་ཚལ་དང་སྐྱེད་མོས་ཚལ་དང་དཔག་བསམ་གྱི་ཤིང་དང་ལྷ་རྫས་ཀྱི་མེ་ཏོག་དང་འབྲས་བུའི་ཡོན་ཏན་ལྷག་པ་བརྒྱ་སྟོང་དང་ལྡན་པར་གྱུར་པ་རབ་ཏུ་དགའ་བའི་ལྷ་དང་{{page:{number:1134,folio:25b,volume:70}}}ལྷ་མོ་བརྒྱ་སྟོང་ཕྲག་གིས་ཀུན་ཏུ་གང་བ་དེ་དག་ལ་སོང་ནས་ཀྱང་ཤིན་ཏུ་འཐབ་བྲལ་ནི་མུ་སུ་ལུན་དྷ་དང་ལྷན་ཅིག་འོངས་ནས་ལྷ་རྫས་ཀྱི་འདོད་པའི་ཡོན་ཏན་ལྔ་པོ་འདོད་པའི་སྒྲ་དང་རེག་བྱ་དང་རོ་དང་གཟུགས་དང་དྲི་དང་ཡང་དག་པར་ལྡན་པ་སྲེད་པའི་མེ་རྣམས་སྐྱེད་པར་བྱེད་པ་ལ་དགའ་ཞིང་ཀུན་ཏུ་སྤྱོད་པར་ཡང་བྱེད་དོ། །དེ་ལྟར་ལྷ་དེ་བརྩེགས་པ་རྒྱུ་བའི་རི་དེ་ལ་རྣམ་པ་སྣ་ཚོགས་པའི་ཡུལ་གྱི་བདེ་བའི་རྒྱུ་འབྲས་སོ་སོར་རྣམ་པ་ཐ་དད་པ་རྣམས་ལ་དགའ་བཞིན་དུ་ཀུན་ཏུ་སྤྱོད་པར་བྱེད་དོ། །དེ་ནས་ལྷ་གསར་དུ་སྐྱེས་པ་དེ་ཡུལ་གྱི་བདེ་བས་ངེས་པར་བསྐུལ་ནས་གང་ན་རི་ཡོད་པ་དེ་དག་ཉིད་དུ་ཕལ་ཆེ་བ་ཁོ་ནར་ཉེ་བར་འགྲོ་བ་ན་དེ་གཅིག་པུར་མཐོང་ནས་ལྷ་གཞན་དེ་དང་ཉེ་བར་བསྙེན་ནས་འགྲོ་བར་བྱེད་དེ་མིག་དགའ་བས་ཀུན་ཏུ་རྒྱས་པས་དེའི་དྲུང་དུ་ཉེ་བར་འགྲོ་ན་ཇི་ལྟར་ལྷ་འདི་ནི་གསར་དུ་སྐྱེས་པ་ཡིན་ནོ་ཞེས་སོ། །དེ་བཞིན་དུ་ལྷ་གཞན་གྱིས་ཀྱང་ལྷ་དེ་ལ་འདི་སྐད་ཅེས་སྨྲ་སྟེ། ཇི་ལྟར་གསར་དུ་སྐྱེས་པ་ཡིན་ནོ་ཞེས་བྱ་བ་ཇི་ལྟ་བ་བཞིན་དུ་འདིའི་སྲིད་པ་ཇི་ལྟར་ཤེས། དེ་ནས་ལྷ་དེས་འདི་སྐད་ཅེས་སྨྲ་སྟེ་ཇི་ལྟར་རྟགས་ལྔ་པོ་དེ་དག་ནི་ལྷ་གསར་དུ་སྐྱེས་པ་དེའི་ཡིན་པ་ལ་འདི་ལྟ་སྟེ་འོད་རྣམས་འཕྲོ་བར་འགྱུར་རོ། །གོས་རྣམས་ནི་རང་གི་ལུས་ལས་འཕྲོས་པའི་འོད་ཟེར་གྱིས་ལུས་རྣམས་རབ་ཏུ་འགེབས་པར་འགྱུར་གྱི་འདི་ལ་གོས་ནི་ཡོད་པ་ཡང་མ་ཡིན་ནོ། །འདི་ནི་ལྷའི་རྟགས་དང་པོ་ཡིན་ནོ། །གཞན་ཡང་ལྷ་གསར་དུ་སྐྱེས་པའི་རྟགས་འདི་ལྟ་སྟེ། ངོ་མཚར་བར་གྱུར་པས་མིག་གི་རྒྱུ་བ་ཀུན་ཏུ་གཏོད་པར་བྱེད་དེ་དེ་ཤིན་ཏུ་ངོ་མཚར་བར་གྱུར་པས་ནགས་དང་ཉེ་བའི་ནགས་སྔར་མ་མཐོང་བ་རྣམས་ལ་ལྟ་བར་བྱེད་པ་འདི་ནི་གསར་དུ་སྐྱེས་པའི་རྒྱུ་མཚན་གཉིས་པའོ། །གཞན་ཡང་གསར་དུ་སྐྱེས་པའི་རྒྱུ་མཚན་འདི་ལྟ་སྟེ། བུད་མེད་རྣམས་མཐོང་ནས་ངོ་ཚ་བ་དང་བཅས་པར་འགྱུར་རོ། །ཤེས་ཆུང་བ་དང་དོགས་པ་དང་བཅས་པར་འགྱུར་རོ། །གཞན་ཡང་གསར་དུ་སྐྱེས་པའི་ལྷའི་རྒྱུ་མཚན་ནི་སྔ་ན་མེད་པའི་ལྷ་མཐོང་ནས་དོགས་པ་དང་བཅས་པས་རྩར་སྙེན་ནོ། །གཞན་ཡང་གསར་དུ་སྐྱེས་པའི་རྟགས་ནི་ཇི་ལྟར་ནམ་མཁའ་ལ་འཕགས་ན་འཇིགས་པར་འགྱུར་ཞིང་ཉམ་ང་བར་འགྱུར་རོ། །དེ་ཡང་ཅུང་ཟད་དང་ཐུང་ངུ་ན་དང་དལ་བུས་ཀྱི་{{page:{number:1135,folio:26a,volume:70}}}དབང་གིས་ས་གཞི་དང་ཐག་ཉེ་བར་གྱུར་པས་ཕན་ཚུན་ལ་བརྟེན་ནས་འགྲོའོ། །རྒྱུ་མཚན་ལྔ་པོ་དེ་དག་ནི་གསར་དུ་སྐྱེས་པ་རྣམས་ཀྱི་ཡིན་ནོ། །དེ་ལ་འདིར་ནི་རྟགས་འདི་དག་རྣམས་ཐམས་ཅད་ཀྱིས་ཀྱང་གསར་དུ་སྐྱེས་པ་དེ་མངོན་པར་མཚོན་པར་བྱེད་དོ། །གསར་དུ་སྐྱེས་པ་དེ་བདག་གིས་འདིར་བསྟེན་པར་བྱའོ། །དེ་ནས་ལྷ་དེ་ལྷ་དེ་དག་རྣམས་ཀྱིས་ཉེ་བར་བསྙེན་ཅིང་ཡོངས་སུ་བསྐོར་ནས་བརྗོད་པ་ཇི་ལྟ་བ་བཞིན་དུ་ལྟོས་དང་སྐལ་བ་ཆེན་པོ་དང་ལྡན་པ་ཁྱོད་ཉེ་བར་སྐྱེས་པ་ནི་རང་གིས་བྱས་པའི་མཛེས་པའི་ལས་དུ་མའི་ཚུལ་ཁྲིམས་རབ་ཏུ་བསྲུངས་ཤིང་བསྒོམས་ཏེ་ཉམས་ཤིང་སྨྲས་པ་དང་ཐུན་ཚགས་མ་ཡིན་པས་ཁྱོད་འདིར་སྐྱེས་སོ། །དེ་ལྟར་ལྷ་གང་དག་ཤིན་ཏུ་བག་མེད་པའི་ཡིད་ཅན་མ་ཡིན་པ་དེས་ལྷ་དེ་ལ་དེ་སྐད་ཅེས་ཐམས་ཅད་སྨྲས་ནས་གང་ན་བརྩེགས་པ་རྒྱུ་བ་དེའི་ས་ཉེ་བར་འཕེལ་བ་དེར་འཁོད་དོ། །སྲིད་པའི་གཞི་ལ་འདུག་ནས་ཀྱང་སྣ་ཚོགས་པའི་གླུ་དང་རོལ་མོའི་སྒྲ་ཡིད་རབ་ཏུ་དགའ་བ་ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པ་དེ་དག་མངོན་པར་མཐོང་ནས་ལྷ་གསར་དུ་སྐྱེས་པ་དེ་རབ་ཏུ་དཔྱོད་པར་བྱེད་དེ་ཇི་ལྟར་བདག་གཅིག་པུ་རིའི་གསེབ་དེ་དག་ཏུ་ཞུགས་པར་བྱའོ་ཞེས་ས་དེ་དག་རྣམས་སུ་ཡང་བརྒྱུས་པར་གྱུར་ནས་གང་ན་བརྩེགས་པ་རྒྱུ་བའི་རི་ཡོད་པ་དེར་ཞུགས་སོ། །དེ་ནས་དེས་ལྷའི་བུ་མོའི་ཚོགས་ཆེས་ཆེ་བ་རྣམས་རྒྱན་དང་ཆ་བྱད་དུ་མ་དང་། བཅའ་བདར་དུ་མས་ཉེ་བར་བརྒྱན་པ་རྣམ་པ་དུ་མའི་རོལ་མོ་དང་རྔ་སྒྲ་དང་གླུ་དབྱངས་ཀྱིས་རབ་ཏུ་དགའ་བར་གྱུར་པ་རྣམས་མཐོང་ངོ་། །དེ་ནས་ལྷ་མོ་དེ་དག་རྣམས་ཀྱིས་ལྷ་དེ་མངོན་པར་གསལ་བར་མཐོང་ནས་ཀུན་ཏུ་བསྐོར་ནས་མཆོག་ཏུ་རབ་ཏུ་དགའ་བ་མཆོག་ཏུ་རྒྱ་ཆེ་བའི་ཆ་བྱད་དང་རྒྱན་ཅན་ངོ་མཚར་བར་གྱུར་པའི་མིག་དག་གིས་ལྷ་དེ་མཆོད་པར་བྱའོ་ཞེས་བྱས་ནས་ཉེ་བར་གནས་པར་གྱུར་ཏོ། །དེ་ནས་ཐག་ཉེ་བར་བསྙེན་ཏེ་ཕྱིན་ནས་ཀྱང་ལྷ་མོ་དེ་དག་རྣམས་དེ་དང་པོར་མཐོང་བས་ཚིམ་ཞིང་མཆོག་ཏུ་དགའ་བའི་ཡིད་ཀྱིས་ལྷ་དེ་ལ་འདི་སྐད་ཅེས་སྨྲས་སོ། །ཇི་ལྟར་ལྷ་ཁྱོད་ཉིད་མཐོང་བས་ཆེད་དུ་བྱས་ཏེ་ངེད་འདིར་འོངས་ཀྱིས་རང་གི་ལས་ཀྱི་འབྲས་བུ་དགེ་བའི་འབྲས་བུ་ནགས་དང་ཉེ་བའི་ནགས་རྣམས་དང་རྣམ་པ་སྣ་ཚོགས་པའི་{{page:{number:1136,folio:26b,volume:70}}}རིའི་སུལ་དང་གད་ལོགས་དང་རི་ཞོལ་རྣམས་སུ་དགའ་བར་མཛོད་གཞན་ཡང་མཐོ་རིས་ཀྱི་གནས་རིན་པོ་ཆེ་བདུན་གྱི་རང་བཞིན་རྣམ་པ་སྣ་ཚོགས་པའི་འོད་ཟེར་གྱི་ཕྲེང་བ་རྣམས་དང་རི་དུ་མ་རྣམས་ལ་རྣམ་པ་སྣ་ཚོགས་པའི་མེ་ཏོག་གི་ཤིང་གི་ཚོགས་ཀུན་ནས་འདུད་པ་མི་གཡོ་བ་རྣམས་དང་རི་རྣམས་ཀྱི་ནགས་ཁྲོད་རྣམས་ལ་འཁྲི་ཤིང་གི་ཁང་བུ་རྣམས་དང་། གཞན་ཡང་མཐོ་རིས་རྣམས་ཀྱི་ས་ཕྱོགས་རྣམས་ལ་ཡང་རྣམ་པ་སྣ་ཚོགས་པའི་རོལ་མོའི་སྒྲ་དང་རྔ་སྒྲ་དང་གླུ་སྒྲ་ཀུན་ནས་བསྒྲགས་པ་རྣམས་དང་འཚེར་བའི་གསེར་བདུན་སྤྲས་པས་རྣམ་པར་གསལ་བ་རྣམས་དང་གཞན་ཡང་ཡུལ་ཕྱོགས་གཞན་རྣམས་ལ་འབབ་ཆུ་དང་ཆུ་ཀླུང་དང་ཚང་ཚིང་དང་པད་མའི་ཚལ་རྣམ་པ་དུ་མ་རྣམས་དང་གཞན་ཡང་ནམ་མཁའི་དཀྱིལ་ན་གཞལ་ཡས་ཁང་བརྒྱ་སྟོང་དང་རབ་ཏུ་ལྡན་པར་མཆོག་ཏུ་དགའ་བ་རྣམས་ལ་བདག་ཅག་རྣམས་དང་ལྷན་ཅིག་ཏུ་ལྷ་དགའ་བར་མཛོད། དེ་ནས་དགེ་བའི་ལས་རྣམས་ཐམས་ཅད་ལས་བྱུང་བར་གྱུར་པའི་ལྷ་དེས་དེ་དག་རྣམས་ལ་འདི་སྐད་ཅེས་སྨྲས་སོ། །འདོད་པ་ཐམས་ཅད་ཀྱིས་ངོམས་པར་བྱེད་པའི་མཐོ་རིས་ཀྱི་ས་རྣམས་སུ་བདག་ཅག་རྣམས་ཇི་ལྟ་བ་བཞིན་དུ་དགའ་བར་བྱའོ། །དེ་ནས་ཕན་ཚུན་ལྷན་ཅིག་ཏུ་སྣ་ཚོགས་པའི་རྔ་སྒྲ་སྒྲོགས་པར་གྱུར་པས་རབ་ཏུ་དགའ་བ་དང་ལྡན་པའི་ཡིད་ཅན་རྣམས་ལེགས་པར་བྱས་པའི་ལས་མ་ལུས་པའི་འབྲས་བུ་ལ་ཉེ་བར་ལོངས་སྤྱོད་པར་གྱུར་པས་གཞན་གང་དང་གང་ན་གཞན་ན་ཤིང་རྟ་སྣ་ཚོགས་པ་ཞེས་བྱ་བའི་ནགས་ཡོད་པ་དེར་ལེགས་པར་ཉེ་བར་འགྲོ་བར་བྱེད་ལ་ནགས་དེ་ན་ནི་བལྟ་བར་སྡུག་པའི་གཟུགས་དུ་མའི་ཡུལ་རྣམས་དང་། དེ་བཞིན་དུ་རོ་རྣམ་པ་སྣ་ཚོགས་པའི་དགའ་བར་འགྱུར་བའི་རོ་དུ་མ་རྣམས་དང་དེ་བཞིན་དུ་དགའ་བར་འགྱུར་བའི་དྲི་དུ་མ་རྣམ་པ་སྣ་ཚོགས་པའི་དྲི་རྣམས་དང་། དེ་བཞིན་དུ་དགའ་བར་འགྱུར་བའི་རེག་བྱ་དུ་མ་རྣམ་པ་སྣ་ཚོགས་པ་མནན་ན་ནེམ་ལ་བཏེག་ན་འཕར་བའི་ས་ཕྱོགས་དང་། མ་བཏགས་པའི་གོས་འཇམ་ཞིང་སྲབ་ལ་ཚགས་དམ་པ་དུ་མ་རྣམས་དང་། དེ་བཞིན་དུ་དགའ་བ་རྣམ་པ་དུ་མ་སྣ་ཚོགས་པའི་བྱ་རྣམས་ཀྱི་སྒྲ་དང་། གླུ་དང་ཕེག་རྡོབ་པའི་གླུ་མཁན་གྱི་སྒྲ་ཆགས་པར་འགྱུར་བའི་དབྱངས་{{page:{number:1137,folio:27a,volume:70}}}ཀྱི་སྒྲ་དུ་མ་རྣམས་སོ། །དེ་ལམ་དེ་ཉིད་ནས་ཡུལ་རྣམས་ལ་ཉེ་བར་སྤྱོད་པར་བྱེད་ཅིང་རྒྱན་དང་ཆ་བྱད་སྣ་ཚོགས་པའི་ལྷའི་བུ་མོ་རྣམས་དང་། རྣམ་པ་དུ་མར་ལྷན་ཅིག་ཏུ་དགའ་བར་བྱེད་དོ། །དེ་ནས་ནགས་དེ་དག་ན་ཡོན་ཏན་དེ་དག་རྣམས་ཤིན་ཏུ་ཕུན་སུམ་ཚོགས་པ་ལྷ་དང་ལྷ་མོ་དུ་མས་ཀུན་ཏུ་གང་བ་ཡིད་ཤིན་ཏུ་ངོ་མཚར་ཆེ་བ་རྣམས་ཀྱི་དབང་དུ་གྱུར་པས་ལེགས་པར་མཐོང་བ་དང་རྣམ་པ་དུ་མར་ཡང་མིག་གི་རྒྱུ་བ་ལེགས་པར་གཏོད་པར་བྱེད་དོ། །ནགས་དང་ཉེ་བའི་ནགས་དེ་དག་རྣམས་ཀྱི་ཡུལ་ཕྱོགས་རྣམས་ལ་མར་ག་ཏའི་སྡོང་བུ་རྣམས་ཀྱི་རྩེ་མོ་སྔོན་པོའི་ཕྲེང་བ་རྣམས་དང་། ས་གཞི་རྣམས་ལ་ཡང་ཐང་ལ་རྒྱུ་བའི་བྱ་རྣམ་པ་སྣ་ཚོགས་པ་རྣམ་པར་བཀྲ་བ་རིན་པོ་ཆེ་སྣ་བདུན་གྱི་རང་བཞིན་གྱི་ཐིག་ལེས་རྣམ་པར་བཀྲ་བར་བྱས་པའི་བྱ་རྣམས་ཕན་ཚུན་ལྷན་ཅིག་ཏུ་ཚིག་གདངས་སྙན་པ་རྣམས་ཀྱིས་ལྷན་ཅིག་ཏུ་དགའ་བར་བྱེད་པར་མཐོང་ངོ་། །དེ་ལྟར་ཐང་རྣམས་ལ་རྣམ་པར་མཐོང་བར་གྱུར་ནས་དེ་དག་རྣམས་མཐོང་ནས་ཆུ་རྣམས་ལ་ཡང་མཐོང་བ་ནི་རྒྱགས་པའི་ཀཱ་རཎྜ་བ་དང་། ངུར་པ་དང་ངང་པའི་སྒྲའི་ཁྱད་པར་ཅན་མཆོག་ཏུ་རྒྱ་ཆེ་བའི་ཆ་ཤས་རྣམ་པ་སྣ་ཚོགས་པ་སྔོན་པོའི་ནགས་ཀྱི་ཕྲེང་བ་རྣམས་སུ་མིག་རིག་རིག་པོར་གྱུར་པས་རྣམ་པར་བཀྲ་བའི་གཟུགས་རྣམས་ཉེ་བར་འཛིན་ནོ། །གཞན་ཡང་འདིས་རྣམ་པ་སྣ་ཚོགས་པའི་འདོད་པའི་བདེ་བ་དང་ལྡན་པས་ནམ་མཁའི་དཀྱིལ་དུ་རྣམ་པར་ལྟ་བར་བྱེད་པ་ན་ལྷ་མོའི་ཚོགས་བརྒྱ་སྟོང་དུ་མས་ཀུན་ཏུ་གང་བ་དང་མཆོག་ཏུ་རྣམ་པར་བཀྲ་བའི་རྒྱན་དང་ཆ་བྱད་ཅན་གྱི་ལྷའི་བུ་མོའི་ཚོགས་རྣམས་ཀྱིས་ཉེ་འཁོར་ཀུན་ཏུ་གང་བའི་དེ་ལྟར་རྣམ་པར་བཀྲ་བ་རྣམས་དེས་མཐོང་བ་ཡིན་ཏེ་ཇི་ལྟར་ཁ་དོག་རྣམ་པར་བཀྲ་བའམ། རྩིག་པའི་ལོགས་སམ། ཚོན་གྱིས་བྲིས་པའི་ཐང་ཀ་བཞིན་དུ་ནམ་མཁའི་དཀྱིལ་འཁོར་དེ་དག་དེ་བཞིན་དུ་རྣམ་པར་བཀྲ་བ་རྣམས་མཐོང་བར་འགྱུར་རོ། །གླུ་དང་གར་དང་རྔའི་སྒྲ་ཀུན་ནས་སྒྲོགས་པ་དེ་དག་རྣམས་དེས་མཐོང་ནས་མཐོང་བའི་སྐྱོན་རྣམས་རྩོམ་པར་འགྱུར་ཏེ། ནམ་མཁའ་ནས་ནམ་མཁར་རྣམ་པར་རྟོག་པ་རྣམ་པ་དུ་མར་གཡོ་ཞིང་འགྱུར་བའི་སྐྱེ་གནས་བརྒྱས་ཀྱང་ནམ་མཁའི་དཀྱིལ་དུ་བལྟས་ནས་ཕྱིར་ཡང་གང་ན་པད་མའི་ཚལ་མེ་ཏོག་གི་{{page:{number:1138,folio:27b,volume:70}}}ཚོགས་རྣམས་ཀྱིས་རྣམ་པར་བཀྲ་བར་བྱས་པ་ཨིན་དྲ་ནཱི་ལ་དང་སེར་པོ་དང་དམར་པོ་རྣམས་ཀྱིས་དབྱིབས་སྣ་ཚོགས་པ་གསལ་བར་བྱས་པས་རྣམ་པར་བཀྲ་བར་གྱུར་པའི་བྱ་ཆུ་ལ་རྒྱུ་བ་རྣམས་ཀྱིས་ཀྱང་ཐེན་ཀོར་རྣམས་ཡོངས་སུ་སྐོར་བ་དེ་དག་རྣམས་ཀྱང་ལྷ་དེས་མཆོག་ཏུ་དགའ་བའི་ཡིད་ཀྱིས་ལྟ་བར་བྱེད་དོ། །དེ་ནས་ཐམས་ཅད་དུ་ལྷའི་ཚོགས་རྣམས་མཐོང་བ་ནི་རྒྱུན་མི་འཆད་པར་ཆུ་ལ་འཇུག་པ་རྣམས་དང་རྒྱུན་མི་འཆད་པར་ནམ་མཁའ་ལ་རྒྱུ་བ་རྣམས་དང་། རྟག་ཏུ་ཆུ་ལ་རྒྱུ་བའི་བྱ་རྣམས་དང་ལྷའི་ཚོགས་རྣམས་དང་ཆུའི་ནང་ན་རྒྱུ་བ་མཆོག་ཏུ་དཔེ་མེད་པའི་གཟུགས་རྣམས་ལ་ལྟ་བར་བྱེད་པ་དང་སྔོན་གྱི་དགེ་བའི་འབྲས་བུ་རྣམས་ཡིན་པར་རྗོད་པར་ཡང་བྱེད་དེ། དེ་ཡང་ཇི་ལྟར། ལྟ་བྱེད་རྒྱ་མཚོ་འདི་ལ་ནི། །གཟུགས་ཀྱིས་ངོམས་པ་ཡོད་མ་ཡིན། །དེ་བཞིན་ཡིད་དུ་འོང་བའི་རོ། །རོས་ཀྱང་ངོམས་པ་ཡོད་མ་ཡིན། །སྣ་ཡང་རྟག་ཏུ་དྲི་ཡིས་ནི། །ངོམས་པར་འགྲོ་བ་མ་ཡིན་ནོ། །རེག་བྱ་བདེ་དང་ལྡན་པ་ཡི། །རེག་བྱས་ལུས་གང་ངོམས་ཡོད་མིན། །ཤིན་ཏུ་སྙན་ཅིང་དགའ་བའི་སྒྲས། །འདི་ཡི་རྣ་བ་ངོམས་ལྡན་མིན། །ཡིད་ཀྱང་ངོམས་པར་མཐོང་མིན་ཏེ། །དེ་བཞིན་ཆོས་ཀྱིས་ཀྱང་ངོམས་མིན། །དབང་པོ་དྲུག་ཀྱང་འགྱུར་ལྡོག་གི། །ཐག་པས་བཟུང་ཞིང་དཀྲིས་ནས་ནི། །འདོད་པའི་ས་ལ་རྣམ་མང་དུ། །རྟག་ཏུ་སྐྲག་ཅིང་འཁོར་བར་བྱེད། །འབར་བ་ལ་ནི་རྩྭ་བཞིན་དུ། །ལྷ་རྣམས་ལ་ནི་ངོམས་ཡོད་མིན། །མི་རྣམས་ཀྱི་ནི་རང་བཞིན་འདི། །གང་ཞིག་ངོམས་པ་མེད་པ་ཡི། །དབང་པོ་དྲུག་མེ་གདུག་པ་ནི། །རྣམ་རྟོག་རླུང་གིས་བརྒྱལ་བ་ཡིན། །གང་ཡང་འཇིག་རྟེན་འདི་ཚིག་པ། །བློ་གྲོས་མེད་པས་མ་རིག་གོ། །བག་མེད་རྣམས་ཀྱི་ས་འདི་ན། །ཆོས་ཀྱི་ལམ་ལ་མི་སྟེན་རྣམས། །དགའ་བའི་ཡུལ་གྱི་སྤྱོད་ཡུལ་ལས། །རང་ཉིད་བག་མེད་ཆགས་བྲལ་གྱིས། །དེ་ལྟར་ལྷ་དེ་དག་རྣམས་ཀྱིས་སྔོན་བྱས་པའི་རྣམས་དྲན་པས་སྐྱེ་བ་གཞན་དྲན་ནས་ཅི་ལྟ་བ་བཞིན་དུ་ཚིགས་སུ་བཅད་པ་བརྗོད་པ་ཡིན་ནོ། །སླར་ཡང་རང་བཞིན་གྱིས་ཡུལ་རྣམས་ལ་སྲེད་པས་འཁྲིད་པར་འགྱུར་ཏེ། འདོད་པའི་ཡུལ་རྣམས་ཤིན་ཏུ་གཡོ་བར་གྱུར་པའི་སྒྲ་དང་། རེག་{{page:{number:1139,folio:28a,volume:70}}}བྱ་དང་རོ་དང་གཟུགས་དང་དྲི་རྣམས་ཡོན་ཏན་དུ་མ་དང་ལེགས་པར་ལྡན་པ་ཉིད་ཉི་མ་རེ་རེ་ཞིང་རབ་ཏུ་འཕེལ་བར་གྱུར་པ་བརྒྱ་ཕྲག་རྣམས་ཀྱིས་འཁྲིད་པར་འགྱུར་ལ། གཞན་ཡང་ལྷ་དེ་དག་ཉིད་དང་ལྷན་ཅིག་ཏུ་དགའ་བར་བྱེད་ཅིང་འདོད་པའི་ཡོན་ཏན་ལྔ་ལ་རྣམ་པ་དུ་མ་དང་རྣམ་པར་རྟོག་པ་དུ་མས་ཡོངས་སུ་ཕྲོགས་ནས་ཀུན་ཏུ་སྤྱོད་པར་བྱེད་དོ། །གཞན་ཡང་ལྷ་དུ་མ་རྣམས་དང་ལྷན་ཅིག་ཏུ་ནགས་དང་ཉེ་བའི་ནགས་ཁྲོད་དང་ཆུ་བཤལ་ལ་བྱའི་ཚོགས་བརྒྱ་སྟོང་སྒྲ་འབྱིན་པ་རིན་པོ་ཆེ་བདུན་གྱི་ཁྱམས་དང་ལྡན་པ་དེ་ལ་དགའ་བར་བྱེད་དོ། །གཞན་ཡང་དགའ་བར་གྱུར་པ་དེ་དག་རྣམས་གང་ལ་ལྷ་ལྷག་མ་དེ་དག་རྣམས་དགའ་བར་བྱེད་པ་དེར་ལྷའི་ཚོགས་རྣམས་དང་བཅས་པ་དགའ་བས་གནས་པར་བྱ་བའི་དོན་དུ་ལེགས་པར་ཉེ་བར་འགྲོ་བའོ། །དེ་དག་རྣམས་དེར་ལེགས་པར་ཉེ་བར་སོང་ནས་དེ་དག་ཕན་ཚུན་དུ་ཡང་མཆོག་ཏུ་སྙན་པ་ཐོས་ན་དགའ་བ་དང་ཡང་དག་པར་ལྡན་པ་སྨྲས་པར་གྱུར་ཅིང་དུས་ཡུན་རིང་པོར་ཡང་བརྗོད་ནས་དེ་དག་ལ་སོང་བའི་ཡིད་ཅན་རྣམས་ཇི་ལྟར་གནོད་པ་མེད་པ་དང་ཕན་ཚུན་གྲོགས་སུ་ཡང་གྱུར་པས་རྩེ་ཞིང་འཇོ་སྒེག་གོ། །རིམ་པ་འདི་དག་གིས་ལྷ་གང་དག་ཐམས་ཅད་པས་ཉུང་བ་དེ་དག་ལ་ཡང་ལྷའི་བུ་མོ་ཕྱིར་འབྲང་བར་བྱེད་པ་ནི་སྟོང་ཕྲག་བཅུ་ཡིན་ཏེ། རྟག་ཏུ་འདོད་པ་ལ་རྣམ་པར་ཆགས་པའི་སེམས་རྟག་ཏུ་འདོད་པའི་ཡོན་ཏན་རྣམས་ཀྱིས་མི་ངོམས་པར་རྟག་ཏུ་འཇོ་སྒེག་གིས་རྒྱུ་བ་བརྒྱ་སྟོང་དུ་མས་རྟག་ཏུ་སེམས་ཀུན་ཏུ་ཆགས་པ་དེ་ལྟར་རྟག་ཏུ་བུད་མེད་རྣམས་ཡུལ་དེ་ལ་མཆོག་ཏུ་དགའ་བར་བྱེད་པ་དེའི་རྒྱུ་གང་ཡིན་རྐྱེན་གང་ཡིན། གང་ཡང་མཐོ་རིས་ཀྱི་འཇིག་རྟེན་ན་མོ་རྣམས་ཕལ་ཆེ་བར་གྱུར་གྱི་དེ་ན་སྐྱེས་པ་དེ་དག་རྣམས་དེ་ན་ལྷག་མ་ཡིན་ཞེ་ན། རྒྱུ་ཡོད་པ་ཡིན་ཏེ། འདི་ལྟར་འདོད་ཆགས་ཆེས་སྟོབས་ཆེ་བ་དང་བར་མ་རྣམས་ཞེ་སྡང་བར་མ་རྣམས་དང་ཆུང་བ་རྣམས་ལྷའི་འཇིག་རྟེན་དུ་ཡིན་པས་ཏེ། དེ་ལ་གང་དག་ལྷའི་འཇིག་རྟེན་དུ་སྐྱེ་བར་འགྱུར་བ་ན་སྲིད་པ་བར་མ་དོ་བ་དེས་སྲིད་པ་བར་མ་དོ་ལ་གནས་པ་ན་འདོད་པ་ཕུན་སུམ་ཚོགས་པའི་བུད་མེད་རྣམས་མཐོང་བར་གྱུར་ལ་དེས་ཀྱང་འདོད་ཆགས་བླ་ལྷག་པར་འགྱུར་ཞིང་དེ་བུད་མེད་རྣམས་{{page:{number:1140,folio:28b,volume:70}}}གཙོར་བྱེད་པར་འགྱུར་རོ། །བདེ་བ་ལ་མངོན་པར་ཞེན་པའི་དབང་གིས་དེ་སྲིད་པ་བར་མ་དོ་བར་གྱུར་པ་ན་ཡང་དེ་བུད་མེད་རྣམས་ཉེ་བར་ལེན་པར་བྱེད་དོ། །རྒྱུ་འདི་དག་གིས་ན་མཐོ་རིས་ན་བུད་མེད་རྣམས་ཆེས་ཕལ་ཆེའི་སྐྱེས་པ་ནི་མ་ཡིན་ནོ། །དེ་དག་རྣམས་ལྷ་འགའ་ཞིག་ལ་ནི་སྟོང་ཕྲག་བཅུ་ཡོད་དོ། །འགའ་ཞིག་ལ་ནི་ཉི་ཤུའོ། །འགའ་ཞིག་ལ་ནི་སུམ་ཅུའོ། །འགའ་ཞིག་ལ་ནི་བཞི་བཅུའོ། །འགའ་ཞིག་ལ་ནི་ལྔ་བཅུའོ། །འགའ་ཞིག་ལ་ནི་དྲུག་ཅུ་ནས་དེ་ལྟར་ཅི་སྲིད་དུ་རིམ་པས་སྟོང་ཕྲག་བརྒྱའམ། ཕལ་ཆེ་ལ་ལྷག་པར་འགྱུར་རོ། །བུད་མེད་དེ་རྣམས་འདོད་པ་བསྟེན་པ་རྣམས་ཀྱིས་ངོམས་པ་མེད་པའི་ས་ལ་སྐྱེས་པ་ཡིན་ཏེ་གྲོང་པའི་ཆོས་རྣམས་ཀྱི་རིམ་པ་ལ་རྒྱལ་ཆེན་རིས་བཞི་པ་རྣམས་ནི་མི་རྣམས་བཞིན་ནོ། །འཁྲིག་པ་མི་རྣམས་དང་མཚུངས་པ་ནི་སུམ་ཅུ་རྩ་གསུམ་པ་རྣམས་སོ། །འཐབ་བྲལ་བ་རྣམས་ནི་རེག་པས་སོ། །དགའ་ལྡན་པ་རྣམས་ནི་སྨྲས་པས་སོ། །འཕྲུལ་དགའ་བ་རྣམས་ཀྱིས་ནི་བལྟས་པས་སོ། །དྲི་དང་བརྗོད་པ་རྣམས་ཉན་པས་ཏེ་གལ་ཏེ་རིང་བ་ནས་དྲི་རྣམས་འཛིན་པར་བྱེད་དམ། གལ་ཏེ་ཡང་མཉན་པར་གྱུར་ན་གཞན་འཕྲུལ་དབང་བྱེད་པ་རྣམས་ངོམས་པར་མི་འགྱུར་རོ། །རིམ་པ་འདི་དག་གིས་ལྷ་གཅིག་ཀྱང་ལྷ་མོ་རྣམས་ཐམས་ཅད་དང་འཐུན་པར་འགྱུར་རོ། །མང་པོ་རྣམས་བློ་འཐུན་པ་དང་མིག་སྔར་སྡུག་པ་དང་ལྷ་རྣམས་ནི་ཤ་དང་རུས་པ་དང་སྲིན་རྣམས་དང་ཤིན་ཏུ་བྲལ་བ་དང་ལྷ་རྣམས་ནི་རིང་བ་དང་ཐུང་བ་རྣམ་པར་སྤངས་ཤིང་སྟོབས་དང་ལྡན་པ་ཡིན་ནོ། །དེ་རྟག་ཏུ་ཡང་སྟོབས་ཉམས་པ་མེད་པ་དང་ཕ་རོལ་གནོན་པ་དང་གཟི་བརྗིད་ཆེ་བར་ཡང་འགྱུར་རོ། །རིམ་པ་འདིས་ལྷ་གཅིག་ཀྱང་ལྷའི་བུ་མོ་བརྒྱ་སྟོང་མང་པོ་རྣམས་དང་ཡང་འཐུན་པར་འགྱུར་རོ། །མདངས་གསལ་བ་རྣམས་ཀྱིས་ཀྱང་རྟག་ཏུ་ཀུན་ནས་གང་བས་ལེགས་པར་རྒྱུ་བས་དང་སྙིང་ལ་བདེ་བ་རྒྱ་ཆེན་པོ་དང་ལྡན་པས་ཀྱང་དེ་དག་རྣམས་མཐོ་རིས་དེར་འཇུག་སྟེ་ཇི་ལྟར་འདོད་པར་འགྲོ་བ་དང་འོང་བ་རྒྱུ་བར་བྱེད་དོ། །རིམ་པ་འདིས་མཐོ་རིས་ཀྱི་ལྷ་མོ་རྣམས་ཐམས་ཅད་མཆོག་ཏུ་གྱུར་པ་གཞན་དང་གཞན་རྣམས་ལ་དགའ་བར་བྱེད་དེ། དེ་བཞིན་དུ་སེམས་འདོད་པ་ལ་དགའ་བར་འགྱུར་བ་{{page:{number:1141,folio:29a,volume:70}}}ཡིན་ནོ། །གཞན་ཡང་ལྷ་དེ་ལྷན་ཅིག་སྤྱོད་པ་རྣམས་དང་འདོད་པའི་འདོད་པ་རྣམས་ལ་ཇི་ལྟར་འདོད་པ་བཞིན་དུ་དགའ་མགུར་ཀུན་ཏུ་སྤྱོད་པར་བྱེད་དེ་རྣམ་པ་མང་པོ་དང་རྣམ་པར་རྟོག་པ་དུ་མར་མཐོ་རིས་དང་རྗེས་སུ་འཐུན་པ་རྣམས་དང་། རང་གི་ལས་དང་འདྲ་བ་རྣམས་ཀྱིས་བརྩེགས་པ་རྒྱུ་བའི་འཐབ་བྲལ་གྱི་ས་ལ་དུས་ཤིན་ཏུ་རིང་པོར་རྣམ་པ་དུ་མར་འདོད་པའི་ཡོན་ཏན་ལྔ་ལ་དགའ་བར་བྱེད་དོ། །ལྷ་དང་ལྷ་མོའི་ཚོགས་ཀྱིས་གང་བ་དེ་ག་ཤེད་ན་ཀུན་ཏུ་རྒྱུ་བ་ན་རླུང་གཏུམ་པོས་གཡོས་པ་ཞེས་བྱ་བའི་ནགས་དེར་རིམ་གྱིས་ཕྱིན་པ་དང་དགའ་བས་གནས་པའི་དོན་དུ་རྩེ་བར་གྱུར་ཏེ་ཇི་སྲིད་དུ་སྔོན་གྱི་ལས་ཀྱི་རྒྱུ་རྣམས་ཀྱིས་སོ། །དེ་ལ་ལས་རྣམས་གཅིག་ཀྱང་མ་མཐོང་ནས་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་བ་ལས་ཕྱིར་ལ་སྤངས་པར་འགྱུར་ཞིང་ལྷ་མོ་རྣམས་ཀྱིས་བོར་བར་གྱུར་པ་དང་དེ་འཆི་འཕོ་བར་འགྱུར་བ་ནད་ཀྱི་གཟུགས་སུ་རྟགས་འདི་དག་རྣམས་འབྱུང་སྟེ། འདི་ལྟ་སྟེ། པད་མ་རྣམས་གང་གི་རྩར་ཉེ་བར་ཕྱིན་པའི་པད་མ་ཁ་བྱེ་བ་དང་བཅས་པ་རྣམས་ཁ་འཛུམ་པར་འགྱུར་ཏེ། དེ་ནི་སྔ་ལྟས་རྣམས་ཀྱི་དང་པོ་ཡིན་ནོ། །གཞན་ཡང་འཆི་འཕོ་བའི་རྟགས་ནི་པད་མའི་རྫིང་བུའི་ཡུལ་ཕྱོགས་དེ་དག་རྣམས་སམ་ཤིང་རྣམས་ཀྱི་གསེབ་ཏུ་ཉེ་བར་ཕྱིན་པ་ན་ཡུལ་དེ་བུང་བ་རྣམས་ཀྱིས་ཡོངས་སུ་བོར་ནས་ཡུལ་གཞན་དུ་འགྲོ་བར་འགྱུར་བ་ནི་རྟགས་གཉིས་པའོ། །གཞན་ཡང་རྟགས་གསུམ་པ་ནི་གང་དག་ལྷ་མོ་རྣམས་དང་ལྷན་ཅིག་ཏུ་རྩེ་བ་དེ་དག་གི་རོལ་མོ་དེ་དག་རྣམས་ལ་དེ་འདོད་ཆགས་དང་བྲལ་བར་འགྱུར་རོ། །གཞན་ཡང་རྟགས་ནི་ལྗོན་ཤིང་གང་ལ་སྙེན་པའི་ལྗོན་ཤིང་དེའི་མེ་ཏོག་ཐམས་ཅད་རྙིངས་པར་གྱུར་ཏེ་དེ་དག་ནི་རྟགས་བཞི་པའོ། །གཞན་ཡང་རྟགས་ལྔ་པ་ནི་ཤིང་རྟ་གང་གིས་སྐྱེད་མོས་ཚལ་གྱི་ལྟད་མོ་ལ་ནམ་མཁའ་ནས་འགྲོ་བར་བྱེད་པ་ན་ནམ་མཁའ་ལ་འཕགས་པར་མི་ནུས་སོ། །རྟགས་དེ་དག་རྣམས་ནི་འཐབ་བྲལ་བ་རྣམས་ཀྱི་ཡིན་ནོ། །ཇི་ལྟར་སུམ་ཅུ་རྩ་གསུམ་པ་རྣམས་ཀྱི་ནི་མཆན་ཁུང་ལ་སོགས་པ་རྣམས་ནས་རྔུལ་རྒྱ་ཆེན་པོར་འབྱུང་བ་རྣམས་ཡིན་ཏེ། དེ་ལས་ཀྱང་ངེས་པར་འཆི་འཕོ་བར་འགྱུར་བའི་རྟགས་ཀྱི་ཐ་མ་{{page:{number:1142,folio:29b,volume:70}}}དགེ་བའི་ལས་ཡོངས་སུ་ཟད་པའི་རྗེས་ཐོགས་སུ་སྡིག་པ་གང་གིས་འཆི་བའི་དུས་བྱེད་པར་འགྱུར་བ་རྣམས་ཡིན་ནོ། །དེ་དག་རྣམས་ཀྱང་འཆི་བའི་རྟགས་ཆེན་པོ་བཅུ་གཉིས་ཡིན་ལ་དེའི་སྐད་ཅིག་ལ་འཆི་བའི་རྟགས་རྣམས་རིམ་གྱིས་མཐོང་བར་འགྱུར་ཏེ། སྔོན་གྱི་རྒྱུ་དང་བཅས་པའི་ལྷ་དེ་མི་ཉིད་དུ་འཆི་འཕོ་བར་འགྱུར་བའི་ལྷ་དེ་མྱུར་དུ་འཆི་འཕོ་བའི་རྟགས་ནི་འདི་ལྟ་སྟེ། གང་གིས་ལུས་ལས་འོད་རྣམས་འབྱུང་བར་འགྱུར་བ་དེ་རང་གི་ལུས་ཀྱི་རྗེས་སུ་འཇུག་སྟེ་ཇི་ལྟར་ནུབ་པར་འགྱུར་བའི་ཉི་མ་བཞིན་ནོ། །གཞན་ཡང་འཆི་འཕོ་བའི་ལྟས་ཡོད་པ་ནི་ཇི་ལྟར་མེ་ཏོག་གི་ཕྲེང་བ་དང་འབྲས་བུ་རྣམས་རབ་ཏུ་མི་སྡུག་པར་འགྱུར་རོ། །གཞན་ཡང་དེ་ཁོ་ན་འཆི་འཕོ་བའི་རྟགས་སུ་གྱུར་པ་ནི་འདི་ལྟ་སྟེ། མགོ་བོ་ལ་མེ་ཏོག་གང་དག་བཏགས་པར་གྱུར་པ་དེ་ནས་རབ་ཏུ་ཉིལ་ནས་འགྲོའོ། །གཞན་ཡང་དེའི་དུས་ན་འཆི་འཕོ་བར་འགྱུར་བའི་ལྟས་ཡོད་པ་ནི་འདི་ལྟ་སྟེ། ཆུའི་ནང་དུ་སོང་བའི་བདག་གི་གཟུགས་བརྙན་གང་དང་གང་དུ་སྐྱེ་བར་འགྱུར་བ་དེ་དག་ཉིད་ཀྱི་ལུས་ཀྱི་གཟུགས་བརྙན་མཐོང་བར་འགྱུར་དེ་དམྱལ་བ་དང་ཡི་དགས་དང་དུད་འགྲོ་དང་མི་རྣམས་ཀྱི་གཟུགས་ཀྱི་རྣམ་པ་དེ་སྲིད་ཁོ་ནས་ནང་དུ་སོང་བར་བདག་ཉིད་ཀྱི་གཟུགས་བརྙན་མཐོང་བར་འགྱུར་རོ། །མཐོང་བ་འདི་དག་ནི་དེའི་རྗེས་ལ་འཆི་འཕོ་བའི་རྟགས་ལྔ་པ་ཡིན་ཏེ། གང་དག་གིས་དེའི་གཟུགས་བརྙན་ཅན་རྣམས་སམ་རྣམ་པ་དེ་འདྲ་བ་ཉིད་མཐོང་ནས་ཀྱང་ཤིན་ཏུ་སྐྲག་པར་འགྱུར་རོ། །དེའི་བ་སྤུ་རྣམས་ཀྱང་ཚེར་མ་ལྟར་ལྡང་ངོ་། །གཞན་ཡང་དེའི་སྐད་ཅིག་ལ་འཆི་འཕོ་བའི་རྟགས་སུ་གྱུར་པ་ནི་འདི་ལྟ་སྟེ། གནས་ལ་རྣམ་པར་འགྱུར་བ་འབྱུང་བར་འགྱུར་ཏེ་གལ་ཏེ་བཻ་ཌཱུརྱའི་རང་བཞིན་གྱི་སྟན་ལ་གནས་པར་འགྱུར་རམ། གལ་ཏེ་ན་དངུལ་གྱི་རང་བཞིན་ནམ། གལ་ཏེ་ན་གསེར་གྱི་རང་བཞིན་ནམ། གལ་ཏེ་ན་ཨིན་དྲ་ནཱི་ལའི་རང་བཞིན་གྱི་སྟན་དེ་དག་རྣམས་ཐམས་ཅད་ཀྱང་ཟངས་མར་འགྱུར་རོ། །གཞན་ཡང་དེ་དང་འབྲེལ་ནས་འཆི་འཕོ་བར་འགྱུར་བའི་ལྟས་ལ་འདི་ལྟ་སྟེ། རླུང་གིས་འདིའི་གོས་ཀུན་ཏུ་སྐྱོད་པར་བྱེད་དོ། །རེག་བྱ་ཚ་མོ་རྣམས་ཀྱིས་སྟན་ལས་རྡོ་རྗེ་བབ་པ་བཞིན་དུ་ཚོར་རོ། །{{page:{number:1143,folio:30a,volume:70}}}དེ་དག་རྣམས་ཀྱིས་འདིའི་ཡིད་རྣམ་པར་འགྱུར་བ་སྐྱེད་དོ། །དེ་ཡིད་རྣམ་པར་འགྱུར་བར་གྱུར་པས་སྒྲ་དང་རེག་བྱ་དང་རོ་དང་གཟུགས་དང་དྲི་འདོད་པ་མ་ཡིན་པ་རྣམས་ལ་སྒྲུབ་པར་བྱེད་དོ། །དེའི་རྗེས་ལ་འདིའི་མི་རྟག་པའི་མེ་རྣམས་ཉེ་བར་འོང་བར་འགྱུར་རོ། །དེའི་རྗེས་ཐོགས་སུ་ཕན་ཚུན་དུ་འཆི་འཕོ་བའི་རྟགས་རབ་ཏུ་འབྱུང་བར་འགྱུར་ཏེ། བཻ་ཌཱུརྱའི་རང་བཞིན་གྱི་རྡོ་ལ་ཇི་ལྟ་བ་བཞིན་དུ་གཞན་རྣམས་ལ་ཡང་མི་མཐོང་ངོ་། །མགོ་བོ་མ་ལུས་པར་ལྷུང་བར་མཐོང་ངོ་། །དེའི་རྗེས་ཐོགས་ལ་འདི་མྱུར་བར་འབྱུང་བར་འགྱུར་ཏེ། རྣམ་པ་དེ་སྲིད་ཀྱི་འཆི་བའི་རྟགས་དེ་རྣམས་ཀྱིས་འཆི་བ་དེ་རབ་ཏུ་རྟོགས་ནས་བུད་མེད་རྣམས་ཀྱིས་དེ་ཡོངས་སུ་སྤང་ངོ་། །ཁ་དྲག་པར་ཡང་འགྱུར་བས་དེའི་སེམས་ལ་མྱ་ངན་ཀུན་ཏུ་འབྱུང་བར་འགྱུར་རོ། །འདུས་པ་དང་བྲལ་བས་བསྐྱེད་པའི་མྱ་ངན་གྱི་རྣམ་པ་འདི་ལྟ་བུ་དག་སྐྱེ་སྟེ། གང་དག་གི་ཁྱད་པར་གྱིས་གང་དག་དེས་ཉེ་བར་ལོངས་སྤྱོད་པ་དེ་དག་རྣམས་ཐམས་ཅད་ཀྱིས་བཅུ་དྲུག་ཆར་ཡང་མི་ཕོད་པར་རོ། །དེའི་རྗེས་ཐོགས་ལ་འདིའི་དེ་དང་འབྲེལ་པར་འཆི་འཕོ་བའི་རྟགས་བཅུ་ལས་འབྱུང་སྟེ། འདི་ལྟར་དབང་པོ་ཐམས་ཅད་ཉམས་པར་འགྱུར་རོ། །མིག་ལ་སོགས་པ་རྣམས་ཀྱིས་ཀུན་ནས་འཁོར་བ་བཞིན་སྐྱེས་བུའི་གཟུགས་མཐོང་ངོ་། །དེའི་རྗེས་ལ་འཆི་འཕོ་བའི་རྟགས་བཅུ་གཅིག་པ་ཡིན་ཏེ། འདི་ལྟ་སྟེ། ཡིད་ཀྱང་གནས་པ་མེད་པ་ཉིད་དུ་འབྱུང་བར་འགྱུར་ཏེ་ཟོ་ཆུན་གྱི་འཁོར་ལོ་བཞིན་དུ་དེ་གཅིག་ཏུ་ཡང་གནས་པ་མི་འཐོབ་བོ། །འཆི་འཕོ་བའི་རང་བཞིན་གྱི་སྡུག་བསྔལ་རྣམས་མཐོང་ནས་མཆོག་ཏུ་གཡོ་བའི་ཡིད་ཅན་དུ་འགྱུར་རོ། །དེའི་རྗེས་ཐོགས་ལ་འདིའི་སྲོག་གི་དབང་པོ་འགགས་པར་འགྲོ་བར་འགྱུར་ཏེ། དེ་ནི་སྡོང་བུ་ཟད་པ་དང་སྣུམ་མེད་པ་དང་འོད་ཉམས་ནས་འགག་པར་འགྱུར་བ་བཞིན་དུ་དེ་ལྟར་འགགས་ནས་འགྲོ་བར་འགྱུར་བར་ལྷ་དེས་མཐོང་ངོ་། །འཆི་མ་འཕོས་ན་ཡང་གང་ལ་དེ་རྗེས་སུ་སྤྱོད་པའི་ལྗོན་ཤིང་དེ་ཉིད་ཚིག་པར་འགྱུར་བར་མངོན་པར་མཐོང་ངོ་། །ཇི་ལྟར་བྱ་རྣམས་ཀྱིས་ཀྱང་བཏང་ནས་ནགས་གཞན་དག་ཏུ་འགྲོ་བར་བྱེད་དོ། །ཕྱི་ནས་ཀྱང་སྔར་གྱི་ཡོན་ཏན་རྣམས་མཐོང་{{page:{number:1144,folio:30b,volume:70}}}བར་འགྱུར་རོ། །དེ་བཞིན་དུ་ལྷ་མོ་དེས་ལྷ་དེ་བཏང་ནས་གཞན་དུ་འགྲོ་བའོ། །དེ་ནས་ལྷ་དེའི་སེམས་ཀྱི་ཐ་མས་རང་རང་གི་རྒུད་པ་ཆེན་པོ་མངོན་པར་མཐོང་ནས་ཤིན་ཏུ་མི་བཟོད་པའི་ཡིད་ཀྱིས་ཚིགས་སུ་བཅད་པ་ཇི་ལྟར། ཇི་ལྟར་གྱུར་པའི་མི་རྣམས་ཀྱི། །རང་གི་ལས་ཀྱི་གནས་རྣམས་དང་། །ཡུལ་ལ་གནས་པ་གཏོང་བ་དང་། །དེ་ཚེ་བུད་མེད་རྣམས་ཆགས་བྲལ། །འགྲོ་བས་འབྱོར་པ་ཤིན་ཏུ་གཏོང་། །རང་གི་ལས་ཀྱིས་སྤངས་པ་ཡི། །ལྷ་མཐོང་ནས་ནི་རྩབ་ཧྲལ་ཅན། །བུད་མེད་རྣམས་ནི་གཞན་དུ་རྒྱུག །བདེ་བ་བཙོག་པ་མི་གཙང་བ། །རྩབ་ཧྲལ་སེམས་ནི་མི་གནས་པ། །བུད་མེད་རྣམས་བཙོག་འདོད་པ་འདི། །གནས་པ་མེད་པའི་གྲོགས་དེ་བཙོག །སྡུག་བསྔལ་བཞི་པོ་འདི་དག་ནི། །མི་ཡིས་རྟག་ཏུ་བསྟེན་པ་ཡིན། །གང་ཕྱིར་ཡུལ་ནི་མི་འདྲར་ངེས། །དེ་ཕྱིར་ངེས་པར་རྣམ་པར་སྤོངས། །ལས་རྣམས་ཀྱིས་ནི་བདེ་བ་དང་། །སྡུག་བསྔལ་བར་ཡང་འགྱུར་བ་ཡིན། །ལས་རྣམས་ཀྱིས་ནི་སྲོག་ཆགས་ཁྲིད། །ལས་རྣམས་ཀྱིས་ནི་ཉམ་ཐག་བྱེད། །གང་ལ་ཡོན་ཏན་ལྔས་གཏད་པའི། །ལྷ་རྣམས་བདེ་བ་མཆོག་ཐོབ་པ། །ཕྱི་ནས་ལྟུང་འགྱུར་རྒུད་དབང་གིས། །ལྷ་གནས་སྐལ་བ་ཉམས་པ་ཡིན། །སངས་རྒྱས་དེ་ཉིད་ལེགས་སྟོན་པ། །ཐར་པའི་ལམ་ནི་སྟོན་པ་པོ། །ལས་རྣམས་སྒྱུ་མས་ཀུན་བསླང་འདི། །འཁོར་བ་ཡིན་པར་ཡོངས་སུ་བསྒྲགས། །གང་ཞིག་རྩབ་ཧྲལ་གྱུར་པ་དང་། །གང་ཚེ་གང་ཡང་སྐྱོན་སྒྲུབ་པ། །བུད་མེད་དགོས་པས་མཉེས་གཤིན་རྣམས། །དེ་ཡི་སྟེང་ན་ལེགས་པར་གནས། །མུན་པ་རྣམས་རྒྱུ་ཉི་མ་མིན། །མེ་ནི་གྲང་བའི་རྒྱུ་མ་ཡིན། །སྙིང་བདེ་སྙིང་ལ་གནས་པ་ཡང་། །ཅུང་ཟད་བུད་མེད་རྣམས་ལ་མེད། །ཇི་ལྟར་བཞིན་དུ་ས་འདི་བརྟན། །རླུང་ནི་ཇི་བཞིན་རྟག་ཏུ་གཡོ། །དེ་བཞིན་བུད་མེད་བྱས་ཤེས་མིན། །སྐྱོན་རྣམས་བུད་མེད་ལ་རྟག་ཡོད། །སྐྱེས་པས་དུས་རིང་རབ་བརྩོན་པས། །བུད་མེད་བསྒྱུར་བཟློག་མང་བྱས་པ། །སྡུག་བསྔལ་བྱུང་ནས་སྤོང་བྱེད་དེ། །སྐམ་པོའི་མཚོ་ལ་སྒོང་སྐྱེས་བཞིན། །གྱེན་ལ་ཆུ་འགྲོ་མཐོང་བ་མེད། །ལྷ་རྒྱལ་རྟག་ཏུ་འདོད་པ་མིན། །རི་རྣམས་{{page:{number:1145,folio:31a,volume:70}}}འགྲོ་བ་ཡོད་པ་མིན། །སྙིང་ཡང་མེ་ཡི་བདེ་བྱེད་མིན། །མི་རྣམས་ཆོས་ནོར་སྙན་པ་ཡི། །རྟག་ཏུ་གེགས་བྱེད་པར་ཡང་དྲན། །དོན་མིན་དྲ་བ་སྐྱེ་གནས་དང་། །སྐྱོན་རྣམས་འབྱུང་བར་འགྱུར་བ་ཡང་། །རྡོ་རྗེ་ཡང་ནི་འཇམ་འགྱུར་རམ། །མེས་ཀྱང་ཚ་བ་འདོར་རམ་ཅི། །དེ་ཡི་རང་བཞིན་ཁྱད་པར་ཅན། །གཡོ་ནི་བུད་མེད་ཀྱིས་སྤོང་མིན། །སྤྱོད་པ་དང་ནི་ཁྲིམས་ཀྱིས་མིན། །སྦྱིན་པ་ངག་སྙན་བསྒྱུར་བཟློག་གིས། །སེམས་ནི་འབར་བ་ལྟ་བུ་ཡི། །བུད་མེད་དང་དུ་བླང་མི་ནུས། །བདེ་བ་ན་ནི་མཚུངས་པར་འགྲོ། །སྡུག་བསྔལ་བ་ནི་སྤོང་བར་བྱེད། །ཕན་པ་རྣམས་ནི་བརྗེད་གྱུར་ནས། །སྐྱོན་གཅིག་པུ་ནི་དྲན་པ་ཡིན། །ནགས་དང་ཉེ་ནགས་རི་ཡི་རྩེ། །བདེ་བ་དུ་མ་ཀུན་སྤྱད་ནས། །ཉམ་ང་དྲག་པོ་ཀུན་བྱུང་ནས། །བུད་མེད་རྣམས་ཀྱིས་ཡོངས་སུ་འདོར། །དེ་ལྟར་ན་ལྷ་དེས་ལྷ་མོ་དེ་དག་རྣམས་མངོན་པར་མཐོང་ནས་ལྷ་དེ་ཡོངས་སུ་སྤངས་པར་གྱུར་པ་ན་འཇིག་རྟེན་ལ་དཔྱོད་པའི་རྣམ་པར་དཔྱོད་པས་དེ་ལྟར་ཚིགས་སུ་བཅད་པ་བརྗོད་དོ། །དེ་ཡང་ཁྲོན་མའི་རང་བཞིན་ཡིན་པས་དེའི་དུས་ཉིད་ན་དེ་བརྗེད་ནས་ལྷ་གཞན་ལ་ཉེ་བར་སྟེན་པར་བྱེད་དེ། ཇི་ལྟར་སྦྲང་རྩི་འདྲེན་བྱེད་ཀྱིས་བ་མོ་དང་ལྷགས་པས་བཅོམ་པའི་པད་མ་འདབ་མ་རྙིངས་པ་ཡོངས་སུ་སྤངས་ནས་མཚོ་སྐྱེས་གཞན་རྣམས་ལ་སྟེན་པར་བྱེད་པ་དེ་བཞིན་དུ་ལྷ་མོ་དེ་དག་ལྷ་དེ་ཡོངས་སུ་སྤངས་ནས་གཞན་ལ་བསྟེན་ནས་དེ་སླར་ཡང་ཡན་ལག་ལྔ་དང་ལྡན་པའི་རྔ་སྒྲ་དང་ཡང་དག་པར་ལྡན་པས་དགའ་དགུར་ཀུན་ཏུ་སྤྱོད་དེ་ནགས་ཚལ་དང་སྐྱེད་མོས་ཚལ་དང་མཚེའུ་དང་པད་མའི་ཚལ་རྣམས་ལ་རྣམ་པ་སྣ་ཚོགས་པར་རྣམ་པར་བཀྲ་བའི་གཟུགས་དང་། རྣམ་པ་སྣ་ཚོགས་པའི་བྱ་སྐད་རྣམ་པ་སྣ་ཚོགས་པ་ཀུན་ཏུ་སྒྲོགས་པ་དཔག་བསམ་གྱི་ཤིང་བརྒྱ་སྟོང་དང་ལྡན་པ་རྣམས་ལ་དེ་ལྟར་དེས་མངོན་དུ་བརྒྱུས་པའི་ལྷ་དྲན་ནས་བདེ་བ་ཉམས་སུ་མྱོང་བར་འགྱུར་རོ། །ཅི་ལྟར་སྐྱེ་བ་བརྒྱ་སྟོང་རྣམ་པར་བརྗེད་ཅིང་སྐད་ཅིག་ལ་མིག་ལྟ་བ་དེ་ལྟར་སྔོན་གྱི་ཡོན་ཏན་དྲན་པའི་བྱས་པ་ཤེས་པ་རྣམས་འཇོམས་པར་བྱེད་པ་བུད་མེད་འདི་དག་རྣམས་ཐམས་ཅད་ལ་འཐུན་པ་ཞེས་བྱ་{{page:{number:1146,folio:31b,volume:70}}}བའི་མིང་ཅན་ནི་ངེས་པར་འགའ་ཞིག་ཀྱང་མེད་ཀྱི་རྫས་ཀྱི་རྒྱུའི་དོན་འགའ་ཞིག་གམ། དགོས་པ་གཞན་གྱིས་ཀྱང་སོ་སོ་ལ་ཉེ་བར་གནས་པ་དང་སྐྱེས་བུ་འཇོམས་པར་བྱེད་པ་ཡང་ཡིན་ནོ། །ངོ་བོ་ཉིད་ཀྱིས་ཀྱང་འགའ་ཞིག་ལ་ཡང་མཐར་ཐུག་པར་གནས་པ་མ་ཡིན་ཏེ། གང་ཡང་འདི་དག་གི་རང་བཞིན་ཡང་སྔོན་གྱི་བྱས་པ་འདི་དག་འགའ་ཞིག་ཀྱང་ཤེས་པ་མ་ཡིན་ནོ། །དེ་ཅིའི་ཕྱིར་ཞེ་ན། སེམས་གཡོ་བའི་རང་བཞིན་ཡིན་པའི་ཕྱིར་ཟོ་ཆུན་འཁོར་མོ་དང་དྲི་ཟའི་གྲོང་ཁྱེར་དང་སྨིག་རྒྱུ་དང་མཚུངས་པའི་ངོ་བོ་ནི་བུད་མེད་ཐམས་ཅད་ཡིན་ཏེ་འདི་དག་གི་རང་བཞིན་ནོ། །དེ་ནས་ལྷ་དེས་དེ་ལྟར་མངོན་སུམ་ཉིད་དུ་ལྷ་གཞན་གྱི་འཆི་འཕོ་མཐོང་ནས་སྔོན་བསྒོམས་པའི་སེམས་ཀྱི་གཞན་ཡང་ཚིགས་སུ་བཅད་པ་བརྗོད་པ་ཇི་ལྟར། ལྷ་གང་གཡོ་བའི་ཡིད་ཀྱིས་ནི། །འདོད་ལ་ལོངས་སྤྱོད་བག་མེད་པས། །འཆི་འཕོའི་སྲོག་གི་ཐ་མ་ཡི། །འཇིགས་པ་དྲག་པོ་མ་མཐོང་ངོ་། །གང་ཚེ་ཁོ་ན་ལྷ་འགྲོ་བ། །དེ་ཚེ་འཆི་བའི་ངལ་བ་ཉིད། །ཉིན་མོ་ཟད་པ་ཇི་བཞིན་དུ། །མཚན་མོ་ངེས་པར་འབྱུང་བ་ཡིན། །ཉིན་མོ་གསོན་པར་ཤེས་པར་བྱ། །མཚན་མོ་འཆི་བ་དང་མཚུངས་སོ། །དེ་ཕྱིར་དེ་གཉིས་རྟོགས་བྱས་ལ། །ཡིད་ཀྱིས་ངེས་པར་ལེགས་པ་གྱིས། །དེ་ལྟར་ལྷ་དེས་སྔོན་གྱི་སྐྱེ་བ་དྲན་པས་དྲན་པར་གྱུར་ནས་མིའི་དུས་རྩི་བས་འཇལ་བར་བྱེད་དེ། དེ་ལ་ལྷ་རྣམས་ཀྱི་གནས་ན་ནི་རྟག་ཏུ་ཉིན་མོ་ཉིད་ཡིན་གྱི་ལྷ་རྣམས་རང་གི་འོད་ཀྱི་མཐུས་མཚན་མོ་ཡོད་པ་མ་ཡིན་པའི་རྒྱུ་གང་གིས་ལྷ་རྣམས་དུས་འགྲང་བར་བྱེད་པ་ཡིན་ནོ། །དེ་ནས་ལྷ་དེས་རྣམ་པ་དེ་ལྟ་བུ་རྣམས་རིག་ནས་སླར་ཡང་ལྷ་རྣམས་ཀྱི་རང་བཞིན་ཡིན་པའི་ཕྱིར་དང་། ལས་བྱས་པ་རྣམས་ཀྱི་འབྲས་བུ་ལ་ཉེ་བར་ལོངས་སྤྱད་པར་བྱ་བ་ཡིན་པའི་གནས་ཉིད་ནི་ངེས་པར་མི་སླུ་བ་ཡིན་པར་འདོད་དགོས་པར་བྱས་ནས་ཕྱིས་ཡང་དེ་ནགས་ཚལ་དང་ཉེ་བའི་ནགས་ཚལ་དུ་རྩེ་དགའ་བ་དང་ཀུན་ཏུ་ཡང་སྤྱོད་དོ། །རྔ་སྐད་ཡན་ལག་ལྔ་དང་ལྡན་པས་ཆུ་ཀླུང་དང་ཚང་ཚིང་དང་པད་མའི་ཚལ་དང་རི་རྣམས་ཀྱི་ཁྲོད་རྣམས་ལ་ཡང་ལྷའི་ཚོགས་གཞན་རྣམས་དང་ལྷན་ཅིག་ཏུ་དགའ་བར་བྱེད་དེ་ལྷ་དེ་དག་རྣམས་ཀྱི་ཡང་རྣམ་པ་དུ་མར་གཅིག་ནས་གཅིག་ཏུ་བརྒྱུད་{{page:{number:1147,folio:32a,volume:70}}}པའི་འཇིག་རྟེན་པའི་གཏམ་གྱི་བདེ་བ་ཉེ་བར་སྟོན་པར་བྱེད་དོ། །ཆོས་རྣམས་ཀྱི་རང་བཞིན་ཡང་རྗེས་སུ་འཇུག་པར་བྱེད་དོ། །ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་རྣམས་ཟད་པར་མ་གྱུར་གྱི་བར་དེ་སྲིད་དུ་སྟེ། དེ་དག་རྣམས་ཟད་ནས་ཀྱང་ལྷའི་རིས་དེ་དག་རྣམས་ནས་འཆི་འཕོ་བར་འགྱུར་རོ། །ཤི་འཕོས་ནས་ཀྱང་ཇི་ལྟར་ལས་ཀྱིས་ཉེ་བར་འགྲོ་བའི་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །གང་ཡང་གཞན་རྣམས་སུ་མི་རྣམས་དང་སྐལ་བ་མཚུངས་པའི་མིར་སྐྱེས་པར་གྱུར་ན་ཡང་དེ་རྟག་ཏུ་སྐྱིད་དེ་བར་འགྱུར་རོ། །ཆོས་དང་ལྡན་པའི་ཡུལ་དང་ལྷར་ཡང་སྐྱེའོ། །རིག་པས་སྦྱངས་པའི་བློ་རྒྱས་པ་དང་སྐྱེ་བོ་ཐམས་ཅད་བྱམས་པར་ཡང་འགྱུར་རོ། །རྒྱལ་པོ་དག་ཏུ་ཡང་འགྱུར་རོ། །དེས་བརྒྱ་ལ་ཕ་རོལ་གྱི་དཔུང་རྣམས་དང་གཡུལ་འགྱེད་པར་བྱེད་ན་ཡང་འདིའི་ཡུལ་རྣམས་སུ་ནམ་ཡང་ཕ་རོལ་གྱི་དཔུང་གིས་འཇིགས་པར་མི་འགྱུར་རོ། །མཆོག་ཏུ་སྐྱིད་པ་དང་འདི་རྗེས་སུ་སྒོམ་པའི་རང་བཞིན་ཅན་དུ་ཡང་འགྱུར་རོ། །དེའི་རྗེས་སུ་བསྒོམས་པས་ཅི་སྟེ་ན་རྒྱལ་པོའམ་རྒྱལ་པོའི་བློན་པོར་ཡང་འགྱུར་རོ། །ལས་འདིའི་རྒྱུ་འཐུན་པས་རྟག་ཏུ་སྐྱིད་པའི་མཆོག་ཏུ་ཡང་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་རྣམས་ཤེས་པ་དེས་འཐབ་བྲལ་བའི་ལྷ་རྣམས་ཀྱི་ས་ལ་ལྟ་བར་བྱེད་པ་ལས། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བ་རྣམས་ཀྱི་ས་ཡིད་ཀྱི་རྒྱན་ཞེས་བྱ་བ་ཡོད་པ་ཇི་ལྟ་བ་བཞིན་དུ་མཐོང་ངོ་། །དེ་ལས་གང་གི་སེམས་ཅན་རྣམས་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ཇི་ལྟར་དགེ་བའི་སྐྱེས་བུ་གང་གིས་དེ་བློ་དང་ལྡན་པར་འགྱུར་ཞིང་དྲང་པོ་དྲང་པོའི་རང་བཞིན་ཅན་ཡང་དག་པའི་ལྟ་བ་ཅན་རྟག་ཏུ་ལས་དང་འབྲས་བུའི་དེ་ཁོ་ན་ཉིད་ཤེས་པས་སྲོག་གཅོད་པ་དང་མ་བྱིན་པར་ལེན་པ་ཕྱིན་ཅད་རབ་ཏུ་བསྡམས་པར་གྱུར་ལ་སྔར་བཞིན་དུ་འདོད་པ་ལ་ལོག་པར་གཡེམ་པ་ཡང་མི་བྱེད་པར་འགྱུར་ཞིང་ཡིད་ཀྱིས་ཀྱང་དེ་རྣམ་པར་རྟོག་པར་མི་བྱེད་ལ་རྗེས་སུ་ཡི་རང་བར་མི་འགྱུར་བ་ནི་འདི་ལྟ་སྟེ་ཅུང་ཟད་ཅིག་ཙམ་ཡང་བུད་མེད་རྣམས་ལ་ཚུལ་བཞིན་མ་ཡིན་པའི་ཡིད་ལ་བྱེད་པས་ལྟ་{{page:{number:1148,folio:32b,volume:70}}}བར་མི་བྱེད་དོ། །རབ་ཏུ་རྟོག་པར་མི་བྱེད་དོ། །རོ་མྱོང་བར་མི་བྱེད་དོ། །དགའ་བའི་ཆགས་པ་རྣམ་པར་རྟོག་པ་དང་ལྷན་ཅིག་འགྲོགས་པའི་འདོད་ཆགས་ཀྱིས་ཀུན་ནས་འཆིང་བས་དེ་ལྟ་བར་མི་བྱེད་དོ། །རྣམ་པ་ཐམས་ཅད་དུ་ཡང་འཁྲིག་པ་ལས་བྱུང་བའི་ཚུལ་བཞིན་མ་ཡིན་པ་ཡིད་ལ་བྱེད་པས་སེམས་པར་མི་བྱེད་དོ། །རབ་ཏུ་འགོགས་པར་བྱེད་ཅིང་གོ་བར་བྱེད་དེ་ཇི་ལྟར་མི་འདོད་པ། མི་སྡུག་པ་ཡིད་དུ་མི་འོང་བ་འདོད་པ་ལ་ལོག་པར་གཡེམ་པ་འདིའི་རྣམ་པར་སྨིན་པ་རྣམས་ཡིན་ཞེས་ཏེ་དེ་ཐམས་ཅད་དུ་རྣམ་པ་ཐམས་ཅད་ཀྱིས་བདག་ཉིད་མི་བྱེད་ཅིང་གཞན་རྣམས་ལ་ཡང་རྗེས་སུ་ཡི་རང་བར་མི་བྱེད་དོ། །བདག་གཞན་ཐམས་ཅད་ལ་ཕན་པར་བྱེད་པ། རྟག་ཏུ་ཡང་ངེས་པར་ལེགས་པ་ལ་ཞུགས་པ། སྡོམ་པ་འཛིན་པ་ཆེན་པོ། འཇིགས་པར་བྱེད་པའི་ཀུན་ཏུ་སྦྱོར་བ་ཆེན་པོ་ལས་རྣམ་པར་གྲོལ་བ་མཆོག་ཏུ་དཀའ་བ་སྤྱོད་པ་ལ་མཆོག་ཏུ་འཛིན་པར་གྱུར་པ། རྟག་ཏུ་ཡང་དགོས་པའི་རྗེས་སུ་སོང་བའི་དྲན་པ་ཅན། ལུས་རྣམས་ལ་མི་སྡུག་པར་ལྟ་བ། དངོས་པོ་རྣམས་ལ་མཉམ་པར་ལྟ་བ། རྟག་ཏུ་མཉམ་པར་ལྟ་བའི་དྲན་པ་ཅན་ཆགས་ཞེན་མེད་པ། བུད་མེད་ཀྱི་གཡོ་སྒྱུའི་ཞགས་པ་ལས་གྲོལ་བ། བུད་མེད་དང་སྐྱེས་པའི་རྒྱུ་ལས་རབ་ཏུ་རྒལ་བ། སྐྱེ་བོ་ཐམས་ཅད་ཀྱི་བློ་གཏད་ས། ཐམས་ཅད་ཡིད་ཆེས་པའི་གནས་སུ་གྱུར་པ། ཚུལ་ཁྲིམས་དང་ལྡན་པའི་མཐོང་བའི་ཆོས་ཀྱི་འབྲས་བུ་ནི་འདི་དག་རྣམས་ཡིན་ནོ། །འདོད་པ་ལ་ལོག་པར་སྤྱོད་པ་ཡང་ཤིན་ཏུ་བསྟེན་ཅིང་བསྒོམས་ལ་མང་དུ་བྱས་ཏེ་ཡིད་ཀྱིས་རྣམ་པར་བསམས་པའི་འདོད་པའི་མེ་དེ་རྣམས་ཉེ་བར་བཅོམ་པ། མཆོག་ཏུ་བརྟན་པར་གྱུར་པ། མཆོག་ཏུ་དགའ་བར་གྱུར་པ། མཆོག་ཏུ་བདེ་བས་གནས་པ། ཤིན་ཏུ་དགའ་བ་རྣམ་པར་སྤྱོད་པ། ཡོངས་སུ་དག་པའི་སེམས་ཅན་དེ་ལུས་ཞིག་ནས་ཤི་བའི་འོག་ཏུ་མཐོ་རིས་བདེ་འགྲོ་འཇིག་རྟེན་ལས་འཐབ་བྲལ་བ་རྣམས་ཀྱི་ནང་ས་ཡིད་ཀྱི་རྒྱན་ཞེས་བྱ་བར་སྐྱེ་བར་འགྱུར་རོ། །དེ་དེ་ལ་སྐྱེས་པ་ན་ཡང་འདིའི་བདེ་བའི་ལས་བྱེད་པ་པོར་གྱུར་པས་ལྷའི་བདེ་བ་དུ་མས་གནས་པ་ཡིན་ཏེ་ཤ་དང་རུས་པ་དང་ཆུ་སེར་རྣམས་དང་བྲལ་བ་དང་རང་ཉིད་ཀྱི་འོད་དང་ལྡན་པས་{{page:{number:1149,folio:33a,volume:70}}}རྟག་ཏུ་ཡང་བདེ་བར་གནས་སོ། །འདོད་པའི་ཡོན་ཏན་རྒྱ་ཆེན་པོ་ལ་རྟག་པར་རྒྱུན་དུ་འདོད་པ་ཐམས་ཅད་ཉམས་སུ་མྱོང་ངོ་། །དེས་དེ་ལྟ་བུའི་ཡོན་ཏན་དང་ལྡན་པའི་ལྷ་རྫས་ཀྱི་བདེ་བ་ཉེ་བར་ལོངས་སྤྱོད་པར་གྱུར་པ་ན་ལྷ་མོ་བརྒྱ་སྟོང་གིས་ཡོངས་སུ་བསྐོར་བ་ནི་གཟའ་དང་སྐར་མའི་ཚོགས་ཀྱིས་ཇི་ལྟ་བར་གསལ་ཞིང་འཚེར་ལ་ཇི་ལྟ་བ་བཞིན་དུ་རི་རབ་ལྷུན་པོ་རྣམ་པར་མཛེས་པར་གྱུར་པ་དེ་བཞིན་དུ་ལྷ་དེ་ལེགས་པར་བྱས་པའི་ལས་རྣམས་ཀྱིས་སྤྲུལ་པའི་འོད་ཀྱི་ཕྲེང་བ་རྣམས་ཀྱིས་རྣམ་པར་མཛེས་སོ། །རྟག་ཏུ་གཅིག་པུ་མངོན་པར་གསལ་བར་བྱས་ཤིང་དེ་ལྷ་རྣམས་ཀྱིས་ཡོངས་སུ་བསྐོར་ནས་དགའ་བར་བྱེད་དེ་འདོད་པའི་ཡོན་ཏན་ལྔ་རྣམ་པ་དུ་མར་ཡན་ལག་ལྔས་ཡིད་དུ་འོང་བར་གྱུར་པ་སྒྲ་དང་། རེག་བྱ་དང་རོ་དང་གཟུགས་དང་དྲིའི་བདེ་བ་རྣམས་ཀྱིས་ཉེ་བར་འཚོ་བར་བྱས་ནས་དེ་འདི་སྙམ་དུ་སེམས་ཏེ། ཡུལ་ཆེས་དགའ་བ་གཞན་གང་དག་ཏུ་བདག་གིས་ཉེ་བར་འགྲོ་བར་བྱ། དེའི་སེམས་བསྐྱེད་པ་དང་དུས་གཅིག་ཏུ་དགེ་བའི་ལས་ཀྱིས་དེ་ཡིད་སོང་བའི་ལྷ་མོ་རྣམས་ཀྱིས་མངོན་པར་མཐོང་ནས་སྨྲས་པ། ཇི་ལྟར་ལྷ་ཡུལ་གཅིག་གི་བདེ་བས་ཉེ་བར་གནས་པ་འདིར་བདག་ཅག་ཅི་ལ་སྡོད་ཡུལ་གཞན་རྣམས་སུ་འགྲོ་བར་བྱ་སྟེ། མཐའ་ཡང་གང་ཁང་བུ་སྟོང་ཡོད་པ་ཞེས་བྱ་བའི་རྩེ་མོ་རིན་པོ་ཆེ་སྣ་ཚོགས་ཀྱིས་རྣམ་པར་བརྒྱན་པ། ལྷ་བརྒྱ་སྟོང་ཕྲག་དུ་མས་བསྟེན་པ་དེར་བདག་ཅག་རྣམས་འགྲོ་བར་བྱའོ། །དེས་ཚིག་འདི་ཉེ་བར་བཟུང་ནས། གང་ཡང་ཉེ་བར་འགྲོ་བའི་ནགས་དང་གང་ཡང་དེས་མངོན་པར་བརྗོད་པ་ལ་ལྷ་དེ་མཆོག་ཏུ་དགའ་བའི་ཡིད་ཀྱིས་བརྗོད་པ་ཇི་ལྟར་འདོད་པ་དེ་ལྟར་བདག་ཅག་འགྲོ་བའོ། །དེ་ནས་ལྷ་དེ་དག་ནམ་མཁའི་དཀྱིལ་དུ་འཕགས་ནས་གང་ན་ཁང་བུ་སྟོང་གི་རྩེ་མོ་རིན་པོ་ཆེའི་ཁམས་དུ་མ་དང་ལྡན་པ། ལྷ་མོ་བརྒྱ་སྟོང་དུ་མ་སྒྲ་སྒྲོགས་པ་གང་ལ་དཔག་ཚད་ལྔ་བརྒྱར་ཤིན་ཏུ་དགའ་བ་དུ་མའི་གླུ་སྙན་པ་ལེན་པ། གར་གྱིས་ཆགས་པར་བྱེད་པའི་དགའ་བའི་རང་བཞིན་གྱི་སྒྲ་ཐོས་སོ། །ནམ་མཁའི་དཀྱིལ་དུ་སོང་བའི་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས་གླུ་དེ་དག་ལེན་པར་འགྱུར་{{page:{number:1150,folio:33b,volume:70}}}ཞིང་རབ་ཏུ་དགའ་བར་གྱུར་པའི་ཡིད་ཀྱིས། གང་ན་ཁང་བུ་སྟོང་ཞེས་བྱ་བའི་རྩེ་མོ་དེར་རིངས་པར་གྱུར་པས་ཉེ་བར་འགྲོ་བའོ། །ལྷ་མོ་རྣམས་ཀྱང་གླུ་དང་གར་དང་འཇོ་སྒེག་གིས་རྣམ་པར་བརྒྱན་པའི་སྒྲ་ཐོས་ནས་ངོ་མཚར་ཞིང་རབ་ཏུ་དགའ་བ་ལྷག་པས་ཕྱི་བཞིན་ཁོ་ནར་ཉེ་བར་འགྲོའོ། །དེ་དག་རྣམས་གང་གི་ཚེ་ཁང་བུ་སྟོང་གི་རྩེ་མོ་དེའི་དྲུང་དུ་ཕྱིན་པར་གྱུར་པ་ན། དེའི་ཚེ་དེའི་འབྱོར་པ་དུ་མ་རྣམས་མཐོང་བ་ལ་འདི་ལྟ་སྟེ། རིན་པོ་ཆེ་བདུན་གྱི་རང་བཞིན་ཅན་ཕུན་སུམ་ཚོགས་པ་རྣམས་དང་། པད་མའི་རྫིང་བུ་དགའ་བ་ཕུན་སུམ་ཚོགས་པ་རྣམས་དང་། བྱ་སྒྲ་སྙན་ཅིང་ཞི་བ་བལྟ་ན་སྡུག་པ་དེ་འགྲོ་བ་ན་ཕན་ཚུན་འདྲེ་ཞིང་གནས་པའི་དགའ་བ་ཕུན་སུམ་ཚོགས་པ་རྣམས་དང་། འབབ་ཆུ་དང་མཚེའུའི་ཆུ་བསིལ་བའི་སྒྲ་ཕུན་སུམ་ཚོགས་པ་རྣམས་དང་། ནགས་ན་སྒྲ་དང་མཐོང་ན་དགའ་བའི་བྱའི་རྣམ་པར་འགྱུར་བ་རྣམ་པ་སྣ་ཚོགས་པ་ཕུན་སུམ་ཚོགས་པ་རྣམས་དང་། རིན་པོ་ཆེ་བདུན་གྱི་རང་བཞིན་རྣམ་པ་སྣ་ཚོགས་པ་རྣམས་དང་། ཁང་བུའི་གྲལ་རིམས་བལྟ་ན་སྡུག་པ་རྣམས་དང་རིན་པོ་ཆེའི་ས་གཞི་རྣམ་པ་སྣ་ཚོགས་ཤིང་རྣམ་པ་དུ་མར་མཛེས་པ་ཕུན་སུམ་ཚོགས་པ་རྣམས་དང་སོ་སོར་ལྷ་དང་ལྷ་མོ་དགའ་བར་གནས་པའི་འཛུམ་པ་ལྟ་བར་མཛེས་པ་རྣམ་པར་རྒྱུ་བའི་དགའ་བ་ཕུན་སུམ་ཚོགས་པ་རྣམས་དང་། རི་དང་ཆུ་བཤལ་དང་གང་བའི་བང་རིམ་དང་ནགས་ཀྱི་ཕྲེང་བ་རྣམ་པ་སྣ་ཚོགས་པས་སྤྲས་པའི་མཛེས་པ་ཤིན་ཏུ་ངོ་མཚར་བ་དུ་མ་མཐོང་ན་མཛེས་པ་ཕུན་སུམ་ཚོགས་པ་རྣམས་དང་། ངང་པ་དང་ཀཱ་རཎ་ཌ་བ་དང་ངང་ངུར་ཆུ་ལ་འགྲོ་བ་དང་། འོང་བ་དགའ་ཞིང་ཆགས་པར་འགྱུར་བའི་སྒྲ་འབྱིན་པ་རྣམ་པ་དུ་མ་སྣ་ཚོགས་པའི་དགའ་བ་ཀུན་ཏུ་སྐྱེད་པའི་རང་བཞིན་ཕུན་སུམ་ཚོགས་པ་རྣམས་དང་བ་དན་དང་རྒྱལ་མཚན་རྣམ་པར་བཀྲ་བ་དུ་མས་རྣམ་པར་སྤྲས་པ་རླུང་གིས་ལེགས་པར་བསྐྱོད་པས་བལྟ་ན་མཛེས་པ་ཕུན་སུམ་ཚོགས་པ་རྣམས་དང་། ནམ་མཁའ་ལ་ཁང་བུའི་ཕྲེང་བ་འགྲོ་བ་རྣམས་སྟུག་ཅིང་འཁྲིགས་པའི་རིན་པོ་ཆེ་རྣམས་ཤིན་ཏུ་དྲུད་པའི་གཟི་བརྗིད་ཀྱི་ངོ་བོ་རྣམས་ཀུན་ནས་བལྟ་བར་མཛེས་པ་ཕུན་{{page:{number:1151,folio:34a,volume:70}}}སུམ་ཚོགས་པ་རྣམས་དང་། ཕན་ཚུན་དུ་རེག་ཅིང་བསྙེས་པའི་ཅ་ཅོའི་སྒྲས་ཡོངས་སུ་རྒོད་པའི་ལྷའི་ཚོགས་ཕུན་སུམ་ཚོགས་པ་རྣམས་དང་སྒྲ་སྒྲོགས་པ་མཉམ་པ་དང་མི་མཉམ་པའི་རིན་པོ་ཆེའི་གཞི་ལ་བརྩེགས་པའི་ཕུང་པོ་ལེགས་པར་ཚོགས་པའི་དབང་པོའི་རྡོ་རྗེ་ཕལ་པོ་ཆེ་བྱུང་བའི་རིའི་རྩེ་མོ་དང་བང་རིམ་དང་ཉེ་བའི་ནགས་ཀྱི་ཁྱད་པར་བལྟ་ན་སྡུག་པ་དུ་མ་ཕུན་སུམ་ཚོགས་པ་རྣམས་དང་། བང་རིམ་གྱི་མེ་ཏོག་གི་རིགས་བརྒྱ་སྟོང་དུ་མ་དབྱིབས་དང་ཁ་དོག་དང་དྲིའི་རིགས་དུ་མ་དང་འདབ་མ་ལ་རྣམ་པར་རྒྱུ་ཞིང་ཉེ་བར་འགྲོ་བ་ལ་སྟེན་ཅིང་ཡོངས་སུ་རྒྱུག་པའི་སྒྲ་ཕུན་སུམ་ཚོགས་པ་རྣམས་ཏེ། ཁང་བུ་སྟོང་ཡོད་པའི་རིའི་རྩེ་མོ་དེ་ནི་དེ་ལྟར་ཕུན་སུམ་ཚོགས་པ་ཡིན་ནོ། །ལྷ་དང་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་རྣམ་པ་དུ་མར་ནམ་མཁའ་ལ་འགྲོ་བ་ཉིད་ལ་ཡང་ཀུན་ཏུ་ལྟ་བར་བྱེད་དོ། །རྣམ་པ་དེ་ལྟ་བུ་དག་གི་ཕུན་སུམ་ཚོགས་པ་དེ་དག་རྣམས་མངོན་པར་མཐོང་ནས་ལྷ་དེས་རབ་ཀྱི་མཆོག་ཏུ་དགའ་བའི་བློས་ལྷ་མོ་རྣམས་ལ་འདི་སྐད་ཅེས་སྨྲས་སོ། །ཁང་བུ་སྟོང་ཡོད་པའི་རྩེ་མོ་འདི་ལ་ཁྱེད་རྣམས་ཇི་ལྟ་བ་བཞིན་དུ་ལྟོས་དང་རྩེ་མོ་འདི་ནི་ཕུན་སུམ་ཚོགས་པ་ཆེན་པོས་དགའ་བར་གྱུར་པའོ་ཞེས་རྣམ་པ་དེ་ལྟ་བུ་རྣམ་པ་དུ་མའི་ཚིག་དེ་དག་རྣམས་ཉེ་བར་བཟུང་ནས་ལྷ་མོ་དེས་ལྷ་དེ་ལ་འདི་སྐད་ཅེས་སྨྲས་སོ། །བདག་ཅག་རྣམས་ཀྱིས་ནི་མཛེས་པ་འདི་དག་རྣམས་མཐོང་ལགས་ཀྱིས་རྟག་པར་རྒྱུན་དུ་བདག་ཅག་རྣམས་ཀྱིས་ཡུལ་ཕྱོགས་འདི་བརྒྱ་ཕྲག་དང་སྟོང་ཕྲག་དང་རྣམ་པ་མང་པོར་ཡང་མཐོང་གིས་ལྷ་ཉིད་ཀྱིས་ནམ་ཡང་མཐོང་མ་མྱོང་བས་ན་དེ་དག་རྣམས་ལྷས་ལེགས་པར་བལྟ་བར་གྱིས་ཤིག །དེ་དེ་ལྟར་རང་བཞིན་དེས་རྗེས་སུ་ཞུགས་ཏེ་རང་གི་སྐྱེ་བོ་དང་བཅས་པ་དང་རང་གི་ཚོགས་པ་དང་བཅས་པ་རྣམས་ཀྱིས་ཀྱང་གཞལ་ཡས་ཁང་སྟོང་གི་རྩེ་མོ་དེ་མངོན་པར་མཐོང་བར་གྱུར་ཏེ། ནམ་མཁའ་ལ་བྱུང་བར་གྱུར་ནས་གསར་དུ་སྐྱེས་པ་གང་དག་ལྷན་ཅིག་ན་ལྷ་རྣམས་ཀྱི་ཚོགས་རྩེ་བའི་ཕན་ཚུན་གྱི་ཅ་ཅོའི་སྒྲས་མིག་རྣམ་པར་གདངས་པ་དང་རབ་ཏུ་ཡང་དགའ་བའི་ལྷ་དེ་མངོན་པར་མཐོང་ནས་འགའ་ཞིག་ནི་ལྷ་རྗེས་སུ་འོངས་{{page:{number:1152,folio:34b,volume:70}}}པ་ལ་ལྟའོ། །འགའ་ཞིག་ནི་འདི་ནི་གསར་དུ་སྐྱེས་པ་ཡིན་ཞེས་བྱས་ནས་རབ་ཏུ་དགའ་ནས་དེས་དེའི་མགུལ་པ་ནས་འཁྱུད་པར་བྱེད་དེ། ཇི་ལྟར་འཕེལ་བས་བདག་ཅག་གི་ཕྱོགས་རབ་ཏུ་མང་བར་འགྱུར་ཏེ་ལྷའི་ཚོགས་ཤིན་ཏུ་ཕལ་པོ་ཆེ་རྣམས་ཀྱིས་རོལ་མོའི་སྒྲ་ཀུན་ཏུ་བསྒྲགས་པའི་རྩེ་མོ་བདག་ཅག་ལ་འབྱུང་བར་འགྱུར་ཏེ། ཆེས་མང་ཞིང་ཤིན་ཏུ་མང་བའི་སྟོབས་ཅན་ལྷ་རྣམས་ཀྱིས་མངའ་བདག་མུ་སུ་ལུན་དྷ་འདིའི་སྤྱན་སྔར་བདག་ཅག་རྩེད་མོ་བྱའོ། །དེ་ལྷའི་ཚོགས་ཀྱིས་ཡོངས་སུ་བསྐོར་བ་ལས་ལྷ་གཞན་གྱིས་ཐག་རིང་བ་ཉིད་ནས་ལྷ་དེ་ཉིད་མངོན་པར་མཐོང་ནས་ཐལ་མོ་སྤྱི་བོར་སྦྱར་ཏེ་སོ་སོ་ནས་མཆོད་པར་བྱེད་དོ། །རྩེ་མོ་འདིར་ཁྱོད་ཀྱིས་ཕྱིན་གྱིས། འདི་ཇི་ལྟ་བ་བཞིན་དུ་ལྟོས་དང་། གང་ལ་ལྷ་ཤིན་ཏུ་འཐབ་བྲལ་དང་ལྷའི་མངའ་བདག་ཀྱང་ལྷའི་ཚོགས་དུ་མས་ཡོངས་སུ་བསྐོར་ནས་རྩེ་བར་བྱེད་དེ་ལེགས་པར་བྱས་པའི་ལས་ཀྱི་མཐའ་ལ་སྤྱད་པའི་ལྷ་རྣམས་པད་མ་དུ་མས་ཡོངས་སུ་བསྐོར་ནས་རྩེ་བར་བྱེད་དེ། ལེགས་པར་བྱས་པའི་ལས་ཀྱིས་རྩེད་མོའི་ནགས་ལ་སོགས་པའི་གནས་དེར་འོངས་པར་གྱུར་ལ། དེ་ལ་ལྷ་སྔ་ན་མེད་པ་འདི་རྩེད་མོའི་དོན་དུ་འོངས་སོ་ཞེས་བྱ་བའི་འཐབ་བྲལ་བའི་ཚིག་དེ་ཐོས་ནས་ལྷ་གསར་དུ་སྐྱེས་པ་དེ་འདི་སྙམ་དུ་སེམས་ཏེ། གང་ན་འཐབ་བྲལ་བ་རྣམས་ཀྱི་རྒྱལ་པོ་འདི་འདོད་པའི་ཡོན་ཏན་ལྔ་ལ་རྩེད་མོ་རྩེ་དེ་སྐད་ཅེས་སྨྲས་ནས་དེས་ལྷན་ཅིག་ཏུ་ཞབས་འབྲིང་བྱེད་པ་ལ་འདི་སྐད་ཅེས་བོས་ཏེ། གང་ན་རྒྱལ་པོ་མུ་སུ་ལུན་དྷ་རྩེད་མོ་རྩེ་བ་དེར་བདག་ཅག་འགྲོ་བར་བྱའོ། །དེ་ལྟར་ཚིག་འདི་བཟུང་ནས་གང་ན་རྒྱལ་པོ་རྩེད་མོ་རྩེ་བ་དེར་གླུ་དང་རྔ་སྒྲ་དང་རོལ་མོ་དང་རབ་ཏུ་དགའ་བའི་གླུ་མཁན་དང་བཅས་ཏེ་འགྲོའོ། །དེ་ནས་མུ་སུ་ལུན་དྷ་ཨུད་པ་ལ་དམར་པོའི་ནང་དུ་སོང་ཞིང་གསེབ་ཏུ་སོང་བ་རྒྱང་རིང་པོ་ནས་མཐོང་ངོ་། །ཨུད་པ་ལ་དམར་པོ་དེའི་མཛེས་པ་ནི་འདི་དག་རྣམས་ཡིན་ཏེ། འདི་ལྟ་སྟེ། སྟོང་ཕྲག་བརྒྱ་པའི་འདབ་མའི་ཨུད་པ་ལ་དེའི་འདབ་མ་དེ་ལ་ཕུག་ཏུ་ཞུགས་པ་དང་འདྲ་བའི་ཁང་པ་ཇི་ལྟར་མཆོག་ཏུ་དྲི་ཞིམ་པ་ན་ལྷ་མོས་བྱའི་ཚོགས་རྣམས་དང་ལྷན་ཅིག་ཏུ་རྩེ་བར་བྱེད་དོ། །བྱའི་ཚོགས་གང་དག་ཆུའི་རྒྱུན་ལ་རྒྱུ་བ་དེ་དག་{{page:{number:1153,folio:35a,volume:70}}}རྣམས་ནི་རྣམ་པ་དུ་མར་སྙན་པའི་སྒྲ་ཀུན་ནས་སྒྲོགས་སོ། །ཡང་ཨུད་པ་ལ་དམར་པོ་དེའི་འོད་ནི་རྣམ་པ་འདི་ལྟ་བུ་ཡིན་ཏེ། རིན་པོ་ཆེ་རྣམ་པ་སྣ་ཚོགས་པའི་འོད་གང་དག་དེ་ཀུན་ནས་འབྲེལ་པར་འགྱུར་རོ། །རྣམ་པ་སྣ་ཚོགས་པའི་འོད་དེ་དག་རྣམས་ཐམས་ཅད་འོད་དེས་ཟིལ་གྱིས་གནོན་ཏེ། ཨུད་པ་ལ་རིན་པོ་ཆེ་ཡིན་པའི་ཕྱིར་རོ། །ཨུད་པ་ལ་དེ་གང་གིས་རིན་པོ་ཆེ་ཐམས་ཅད་ཀྱི་འོད་ཀྱི་ཁྱད་པར་རྣམས་ཟིལ་གྱིས་གནོན་པར་འགྱུར་བའི་རྣམ་པ་དེ་སྲིད་ཀྱི་དམར་པོར་འགྱུར་རོ། །རྣམ་པ་ཇི་སྲིད་ཀྱི་མཆོག་ཏུ་དམར་བའི་པད་མ་རཱ་གའི་འམ་སྟོན་ཀའི་ཉི་མ་ཤར་བར་གྱུར་པ་ཡང་རུང་སྟེ། རྣམ་པ་དེ་སྲིད་ཀྱི་དམར་པོར་སྐྱེད་པ་བས་དེ་དག་ཆེས་ལྷག་པར་དམར་བ་ཡིན་ནོ། །གཞན་ཡང་ཨུད་པ་ལ་དམར་པོ་དེའི་འདབ་མའི་ནང་ན་ལྷ་མོ་དེ་དག་རྣམས་ནང་དུ་སོང་བའི་བུང་བའི་ཚོགས་དང་ལྷན་ཅིག་ཏུ་དམ་པར་འཚེར་བའི་འདབ་མའི་ནང་དུ་སོང་ནས་ལྷ་རྫས་ཀྱི་འདོད་པའི་ཡོན་ཏན་ལྔ་ལ་དགའ་བར་བྱེད་དེ། ཨུད་པ་ལ་དམར་པོ་དེ་དག་གི་ནང་དུ་སོང་བའི་ལྷ་དེ་དག་རྣམས་ཀྱང་འདི་སྙམ་དུ་སེམས་ཏེ་གང་ཆུང་ངུ་ན་བདག་ཅག་བདུད་རྩི་བཏུང་བར་བྱའོ་ཞེས་དེ་དག་གི་སེམས་བསྐྱེད་པ་ཙམ་ཉིད་ན་འདབ་མ་དེ་དག་གི་གསེབ་ཀྱི་ནང་ནས་མཆོག་གི་དྲི་དང་རེག་པ་བསིལ་བ་རྣམ་པ་དུ་མ་ཡོངས་སུ་འབབ་པའོ། །ལྷ་དེ་དག་དང་ལྷ་རྣམས་ཀྱི་མངའ་བདག་མུ་སུ་ལུན་དྷ་དེ་ཡང་ཡུལ་གྱི་བདེ་བ་མཆོག་ཏུ་རྒྱ་ཆེ་བ་ཉམས་སུ་མྱོང་བར་བྱེད་དོ། །དེ་དག་འདི་སྙམ་དུ་སེམས་ཏེ། མ་ལ་བདག་ཅག་ཨུད་པ་ལའི་ནང་དུ་ཞུགས་པ་རྣམས་ཀྱི་འདི་ལྟ་བུའི་གླུ་དབྱངས་རྣམས་སུ་གྱུར་མོད། དེ་དག་གི་སེམས་བསྐྱེད་པ་ཙམ་ཉིད་ན་རེག་ན་བདེ་བའི་རླུང་རྣམས་རབ་ཏུ་འཕྱུར་ལ་རླུང་དེས་རབ་ཏུ་བཏབ་པ་ན་སེམས་བསྐྱེད་པ་དང་དུས་གཅིག་ཏུ་ཨུད་པ་ལ་དམར་པོ་དེའི་ཨུད་པ་ལའི་འདབ་མ་རྣམས་ཕན་ཚུན་དུ་དྲུད་པའི་སྒྲ་རྣམས་འདི་ལྟ་བུ་རབ་ཏུ་འབྱུང་སྟེ། གང་གི་ཁྱད་པར་གྱིས་རྔ་སྐད་ཡན་ལག་ལྔ་པ་དེའི་བཅུ་དྲུག་ཆར་ཡང་མི་ཕོད་དོ། །དེ་དག་གིས་སྔར་མ་བྱུང་བའི་སྒྲ་ཐོས་ནས་མཆོག་ཏུ་རབ་ཏུ་དགའ་བའི་ཡིད་ཀྱིས་ཤིན་ཏུ་རྟག་པར་རྣ་བའི་རྣམ་པར་ཤེས་པ་ཨུད་པ་ལ་དམར་པོའི་{{page:{number:1154,folio:35b,volume:70}}}འདབ་མའི་གསེབ་ཏུ་སོང་བས་འཐབ་བྲལ་གྱི་མངའ་བདག་མུ་སུ་ལུན་དྷ་དང་ལྷན་ཅིག་ཏུ་དེ་དག་རྣམས་དགའ་བར་འགྱུར་རོ། །གཞན་ཡང་འདི་ལྟ་བུའི་རྩེད་མོ་རྣམས་དེ་དག་རྣམས་ཀྱི་སེམས་ལ་འབྱུང་སྟེ། མ་ལ་བདག་ཅག་འདིར་གནས་ནས་རྩེད་མོ་རྣམ་པར་རྒྱུ་བ་རྣམས་ཀྱི་བདག་ཅག་རྣམས་འདི་ན་ཀུན་ནས་གནས་པ་ཉིད་ཀྱིས་ཨུད་པ་ལ་འདི་ནམ་མཁའ་ལ་འཕགས་ན་རུང་དེ་དག་རྣམས་སེམས་བསྐྱེད་པ་དང་ལྷན་ཅིག་ཁོ་ནར་ཨུད་པ་ལ་དེ་ནམ་མཁའ་ལ་ཀུན་ནས་ངང་པ་བཞིན་དུ་འཕགས་སོ། །དེ་དག་དེ་ལ་གནས་ནས་མཐོང་བ་ནགས་དང་ཉེ་བའི་ནགས་དགའ་བ་རྣམས་ལ་ལྷ་གཞན་རང་གི་ལས་དང་འདྲ་བའི་ལོངས་སྤྱོད་པར་བྱ་བ་མཚུངས་པ་ལ་རྩེ་ཞིང་ཉེ་བར་ལོངས་སྤྱོད་པར་བྱེད་དོ། །དེ་དག་རྣམས་དེའི་ནང་དེར་སོང་ནས་དཔེ་མེད་པ་ཤིན་ཏུ་རྣམ་པར་དག་པའི་ཚུལ་ཁྲིམས་དེའི་མཐུས་དེ་ལྟར་རྒྱལ་པོ་མུ་སུ་ལུན་དྷ་དང་ལྷན་ཅིག་ཏུ་རྣམ་པ་དུ་མ་དང་རྣམ་པར་རྟོག་པ་དུ་མར་རྩེ་དགའ་ཞིང་ཡོངས་སུ་སྤྱོད་དོ། །དེ་དང་མཚུངས་པར་འབྲས་བུ་ལ་ཉེ་བར་ལོངས་སྤྱོད་དེ། དམན་པ་དང་འབྲིང་དང་བར་མ་དང་ཁྱད་པར་དུ་འཕགས་པའི་དབང་དུ་བྱས་ནས་དེ་དག་ན་གས་དང་ཉེ་བའི་ནགས་དང་མཚེའུ་དང་དཔལ་ཕལ་པོ་ཆེ་དེ་དག་རྣམས་ལ་ཡུན་རིང་པོར་དེ་བཞིན་དུ་བལྟས་ནས་གཞན་ཡང་ཡིད་ཀྱི་རྟགས་ཀྱིས་གང་ཡིན་པ་དེ་དང་རྩེ་མོ་ཁང་བུ་སྟོང་ཡོད་པ་རྩེ་མོ་དེར་ཉེ་བར་འགྲོ་བའོ། །བསམ་གྱིས་མི་ཁྱབ་པའི་ལས་ཀྱིས་བྱས་པའི་ས་དེར་གསར་དུ་སྐྱེས་པ་དེས་སླེབ་ནས་མཆོག་ཏུ་རབ་ཏུ་དགའ་བའི་ཡིད་ཀྱིས་གང་ན་ཨུད་པ་ལ་དམར་པོའི་ཟེའུ་འབྲུའི་གསེབ་ན་མུ་སུ་ལུན་དྷ་སོང་ནས་ལྷ་མོ་དུ་མས་ཡོངས་སུ་བསྐོར་ནས་དགའ་ཞིང་ཀུན་ཏུ་སྤྱོད་པར་བྱེད་དེ་གར་དང་རྔ་སྒྲ་དང་རོལ་མོའི་སྒྲ་དང་གླུ་ཉེ་བར་ལེན་པར་གྱུར་པས་མཆོག་ཏུ་རྒྱ་ཆེ་བ་འཐབ་བྲལ་བ་རྣམས་ཀྱི་ས་ལ། འདོད་པའི་ཡོན་ཏན་ལྔ་ཕུན་སུམ་ཚོགས་པའི་ཡུལ་གྱི་བདེ་བ་རྣམས་ཉམས་སུ་མྱོང་ངོ་། །མུ་སུ་ལུན་དྷ་དེའི་ཨུད་པ་ལ་དམར་པོའི་འོད་དེ་རྣམས་ཀྱང་ཉེ་འཁོར་ན་མཆོག་ཏུ་དཔེ་མེད་པའི་དམར་པོས་སྣང་བས་ཀུན་ནས་བསྐོར་བ་བཞིན་དུ་སྣང་ངོ་། །དེ་ལྟར་ན་ཇི་ལྟར་མྱ་ངན་མེད་དམར་པོའི་མདོག་{{page:{number:1155,folio:36a,volume:70}}}ཀུན་ནས་འབར་བས་ཀྱང་བཅུ་དྲུག་གི་ཆར་ཡང་མི་ཕོད་དོ། །དེ་ཁོ་ན་བཞིན་དུ་འདི་དག་རྣམས་དེ་ལ་རྣམ་པ་དུ་མར་ལྷའི་བདེ་བ་ཉམས་སུ་མྱོང་བར་བྱེད་ལ་དེ་ནས་སླར་ཡང་ལྷ་གསར་དུ་སྐྱེས་པ་དེ་གང་ན་འཐབ་བྲལ་གྱི་མངའ་བདག་ཡོད་པ་དེར་ལྷན་ཅིག་སྤྱོད་པའི་འཁོར་དང་བཅས་པ་རྣམས་ཉེ་བར་ལེགས་པར་འགྲོ་བའོ། །ཕྱིན་ནས་ཀྱང་སྤྱི་བོའི་སྟེང་དུ་ཐལ་མོ་སྦྱར་བ་བྱས་ནས་ཕྱག་འཚལ་ལོ། །དེ་ནས་ཕྱག་འཚལ་བའི་གསར་དུ་སྐྱེས་པ་དེ་ལ་མུ་སུ་ལུན་དྷས་ཚིགས་སུ་བཅད་པ་སྨྲས་པ་ཇི་ལྟར། ཚུལ་ཁྲིམས་ཡོན་ཏན་གསུམ་ལྡན་པ། །གང་ཞིག་སྔོན་བྱས་པ་ཡི་ལས། །ལས་དེའི་རྣམ་པར་སྨིན་པ་ནི། །བདེ་བ་འདི་དག་ཉེ་བར་གནས། །བག་མེད་དབང་དུ་འགྲོ་བ་ཡིས། །དེ་ཟད་པར་ནི་མི་བྱའོ། །ཕྱིར་ཞིང་དགེ་བའི་ལས་གཞན་ཡང་། །རབ་ཏུ་བརྩོན་པས་དེ་དག་བྱ། །དགེ་བའི་ལས་རྣམས་བཟང་པོ་ཡིན། །མི་དགེ་བ་ཡང་སྤང་བར་བྱ། །དགེ་དང་རྗེས་འབྲལ་བདེ་བའི་མཆོག །མི་དགེས་ཇི་བཞིན་དོན་མིན་ཡིན། །སྟོབས་དང་སྤྲོ་བ་མ་ལོག་པར། །མི་གང་དགེ་བའི་ལས་བྱེད་པ། །དེ་ནི་རྟག་ཏུ་བདེ་འགྱུར་དང་། །མྱ་ངན་འདའ་བར་འགྲོ་བ་ཡང་། །གང་ཞིག་བག་མེད་ཀུན་རྙེད་ནས། །མི་གང་དགེ་ལ་མི་འཇུག་པ། །དེ་ནི་དགེ་བའི་ལས་ཀྱི་མཐའ། །ཟད་ནས་དམྱལ་བར་རྒྱུག་པ་ཡིན། །རབ་ཏུ་བརྩོན་པས་ལེགས་བྱས་པའི། །དགེ་བ་ཤིན་ཏུ་རྣམ་དག་གིས། །གང་ལ་སྡུག་བསྔལ་མི་དམིགས་པའི། །བསོད་ནམས་གོ་འཕང་དེ་འཐོབ་བོ། །གང་ཡང་དབང་རྣམས་དབང་གིས་དང་། །ཡུལ་རྣམས་ལ་ཡང་དེ་བཞིན་ཏེ། །འཆིང་བ་ཀུན་གྱིས་དེ་བཅིངས་ནས། །འཁོར་བའི་ལམ་དུ་འཇུག་པ་ཡིན། །སྡིག་པའི་ཆོས་ཀྱིས་མ་གོས་པའི། །ལེགས་པར་སྦྱངས་པའི་གསེར་འདྲ་བ། །སྲིད་པའི་དགོན་པ་ལས་གྲོལ་ནས། །དེ་ནི་ཀུན་ནས་བདེ་བར་གནས། །དོན་མིན་འདི་རྣམས་རྩ་བ་ནི། །གང་ཞིག་བག་མེད་རྗེས་སྟེན་པའོ། །དེ་ཉིད་སྤངས་པ་མཆོག་ཡིན་ཏེ། །སྐྱིད་ཆེན་ཐམས་ཅད་བྱེད་པ་ཡིན། །བདེ་དང་ཡང་དག་ལྡན་པ་ཡིན། །གསར་སྐྱེས་དེ་ནི་ཁྱོད་ཡིན་པས། །ཇི་ལྟར་ཆུ་ལ་ཉ་རྗེས་འགྲོ། །དེ་བཞིན་བློ་ཡིས་{{page:{number:1156,folio:36b,volume:70}}}རྗེས་སུ་བསྒྲུབས། །མཐོ་རིས་བག་མེད་དབང་འགྲོ་དང་། །ལྷ་གང་བུད་མེད་དབང་སོང་བས། །དེ་ན་བུད་མེད་མེས་བསྲེགས་ནས། །རྟག་ཏུ་སྡུག་བསྔལ་སྐལ་ལྡན་ཡིན། །དེ་ཕྱིར་རབ་ཏུ་བརྩོན་པ་ཡིས། །ལྷས་ནི་བུད་མེད་ཡོངས་སྤང་བར། །བྱའོ་འདོད་པ་འཇིག་རྟེན་གྱི། །ཡིད་རྣམས་འཛིན་པའི་འཆིང་བ་ཡིན། །དོན་དང་དོན་མིན་ལ་རྣམ་རྨོངས། །ཆོས་དང་ཆོས་མིན་ཡང་དེ་བཞིན། །སྐྱེས་བུ་སྐལ་བ་ཆུང་བ་ལ། །མྱ་ངན་འདས་པ་དེ་ལ་རིང་། །ལྕི་བ་ཡང་བ་དེ་ཉིད་ཤེས། །བརྟགས་པ་ཆོས་ཀྱི་སྤྱོད་ཡུལ་ཅན། །ཆོས་འདོད་འབྲས་བུ་འདོད་པ་ནི། །བདེ་བ་དེ་འདྲ་འཐོབ་པ་ཡིན། །དབང་པོ་རྣམས་ཀྱིས་རྟག་ཏུ་ཡང་། །ཁྲིད་བྱེད་སེམས་ནི་གདུལ་དཀའ་བ། །ལེགས་པར་འཛིན་བྱེད་གང་འཛིན་པ། །བརྟེན་དེ་ཕ་རོལ་འགྲོ་བ་པོ། །ཡུལ་རྣམས་ལ་ནི་ཁྱབ་པའི་ཡིད། །ཐག་པས་གཡོ་བའི་ཡིད་འཛིན་པ། །བློ་ལྡན་ལེགས་པར་འཛིན་བྱེད་གང་། །ལྷ་དེ་འཇིག་རྟེན་མཁས་པ་ཡིན། །ཉེ་བར་ལོངས་སྤྱོད་ཡིད་དགའ་བའི། །བདེ་བ་དུ་མ་ཐོབ་པ་ལ། །གང་ཞིག་འདོད་ལ་ཆགས་མིན་པའི། །མི་དེས་བདེ་ལེགས་ཐོབ་པར་འགྲོ། །དགེ་བའི་ལས་དེ་ཁྱོད་ཀྱིས་བྱས། །དགའ་བའི་ཡུལ་གྱི་ངམ་གྲོག་གི། །འཐབ་བྲལ་སྲིད་པ་ཁྱོད་ཀྱིས་ཐོབ། །ཡིད་ནི་བག་མེད་མ་བྱེད་ཅིག །དེ་ལྟར་སྐྱེས་པ་དེ་ཡང་ནི། །བྱེ་བྲག་དེ་བཞིན་ཐེར་འབུམ་ཕྲག །ལྷ་དང་ལྷ་མོ་ཚོགས་ཉིད་ཀྱིས། །ལས་འབྲས་སྐལ་བ་དང་ལྡན་པ། །སེམས་ཀྱིས་ཡོངས་སུ་སྤྲུལ་པ་ཡི། །ལས་ཀྱི་འཕྱང་མོ་རྟོགས་པར་དཀའ། །གང་ལ་བརྟེན་ནས་འཁོར་བ་འདི། །སྲོག་ཆགས་གཏི་མུག་གིས་བསླུས་སོ། །སྐྱེ་དང་འཆི་བའི་འཁོར་ལོ་ནི། །ཡན་ལག་བཅུ་གཉིས་ལ་སྤྱོད་པས། །འཇིག་རྟེན་འཁོར་ཞིང་འཁོར་བ་སྟེ། །འཁོར་བ་འདི་ནི་སེམས་ཀྱིས་བསླུས། །ལྷ་རྣམས་འདི་དག་ཐམས་ཅད་ཉིད། །སོང་ཞིང་འགྲོ་དང་འགྲོ་བ་ཡིན། །བཻ་དཱུརྱ་རྩེ་དགའ་བ་དང་། །རྩེ་མོ་དགའ་བ་གནས་པ་ཡིན། །དེ་བཞིན་ནགས་ཀྱི་ཕྲེང་གཞན་ཡང་། །རི་རྣམས་དེ་དང་འདྲ་བ་ཡིན། །སྐྱེ་བོ་རྣམས་ནི་རྗེ་བར་འགྱུར། །ཚལ་དང་སྐྱེད་ཚལ་དགའ་བ་དང་། །ས་གཞིའི་ཆ་ཤས་ཐམས་ཅད་ནི། །འགྱུར་བ་མེད་པ་ཉིད་དུ་གནས། །སྐྱེ་{{page:{number:1157,folio:37a,volume:70}}}བོ་རྣམས་ནི་སྣོར་བ་ཡིན། །ཡུ་བ་བཻ་དཱུརྱ་རང་བཞིན། །གསེར་གྱི་ཁྱད་པར་ཅན་དག་གི། །པད་མའི་རྫིང་རྣམས་དེ་ཁོ་ནས། །སྐྱེ་དགུ་རྣམས་ནི་རྗེ་བ་ཡིན། །མཚོ་དང་ཆུ་ཀླུང་དགའ་བ་ལ། །བྱ་ཡི་ཚོགས་ཀྱིས་ལེགས་བསྟེན་པ། །དེ་ཉིད་བཞིན་དུ་རྣམ་འགྱུར་མེད། །སྐྱེ་བོ་འདི་རྣམས་ངེས་པར་རྗེ། །དེ་བཞིན་གཞལ་མེད་ཁང་རྣམས་དང་། །ཡང་ཐོག་རྩེ་ཡང་དེ་བཞིན་དུ། །འགྱུར་བ་མེད་པར་གནས་པ་ཉིད། །སྐྱེ་བོ་རྣམས་ནི་རྗེ་བ་ཡིན། །རྗེ་བར་བྱེད་པའི་འཕྱང་མོ་དང་། །ཡུལ་རྣམས་ཀྱིས་ཀྱང་བསླུས་པ་ལ། །དེ་ལྟ་ན་ཡང་འཇིག་རྟེན་གྱི། །སྙིང་ལ་སྐྱོ་བའི་མིང་མི་སྐྱེ། །འཁོར་བ་ལ་ནི་རྒྱུ་བའི་སེམས། །གོམས་པའི་དབང་གིས་རྩུབ་འགྱུར་བའི། །སྡུག་བསྔལ་ཆེན་པོ་གཞན་གང་ནི། །སྙིང་གིས་ཚོར་བ་མ་ཡིན་ཏེ། །ཕྱུགས་ཞགས་ཁྲིམས་ཀྱི་ཁོག་ཚེ་ཡི། །འཆིང་བ་ཇི་བཞིན་འགའ་མེད་པས། །རེ་རེ་ཞིང་ནི་ཀུན་གསོད་པ། །ལྷག་མ་རྣམས་ལ་འཁྲུལ་པ་མེད། །ཅེས་སོ། །དེ་ལྟར་མུ་སུ་ལུན་དྷ་དེས་ཆོས་ཀྱིས་ཁོང་བརྣངས་པའི་ཡིད་ཀྱིས་རྗེས་སུ་གདམས་སོ། །གདམས་ནས་ཀྱང་སླར་ཡང་ལྷ་བརྒྱ་སྟོང་དུ་མས་རྗེས་སུ་འབྲང་བར་གྱུར་པས་ཨུད་པ་ལ་དམར་པོ་དེ་ལས་གཞན་འཇིག་རྟེན་ཐམས་ཅད་པ་ཞེས་བྱ་བའི་རིའི་རྩེ་མོ་དེར་རྗེས་སུ་འགྲོ་བར་བྱེད་དོ། །རྩེ་མོ་འཇིག་རྟེན་ཐམས་ཅད་པ་དེ་ཡང་དཔག་ཚད་ལྔ་བརྒྱར་རིན་པོ་ཆེ་བདུན་གྱི་རང་བཞིན་གྱི་རིགས་དང་ལྡན་པ། འབབ་ཆུ་དང་མཚེའུ་དང་། པད་མའི་རྫིང་བུ་དང་། ནགས་ཚལ་དང་། སྐྱེད་མོས་ཚལ་དང་། མེ་ཏོག་དང་། བྱའི་ཚོགས་རྣམས་ཀྱིས་ཀུན་ཏུ་གང་བ་ཡོན་ཏན་དུ་མ་ཕུན་སུམ་ཚོགས་པ་དང་། རིའི་ཡན་ལག་དང་ཉིང་ལག་རྣམས་ཡོན་ཏན་ཐམས་ཅད་དང་ལྡན་པ། འབབ་ཆུ་དང་མཚེའུ་དུ་མ་ཕུན་སུམ་ཚོགས་པ་དེར་མུ་སུ་ལུན་དྷ་འདིས་སླེབ་པ་དང་དགའ་བས་རྣམ་པར་རྒྱུ་བར་བྱེད་དོ། །འཇིག་རྟེན་ཐམས་ཅད་ཀྱི་རིའི་རྩེ་མོ་དེ་ན་ཡང་དཔག་ཚད་ལྔ་བརྒྱར་དགའ་བ་འདི་ལྟ་བུ་རྣམས་ཡོད་པ་ལ་འདི་ལྟ་སྟེ། རྩེ་མོ་དེའི་རྩ་བའི་ཉེ་འཁོར་རྣམས་ན་མཐོང་ན་དགའ་བ་ཞེས་བྱ་བའི་རྫིང་བུ་དེ་རྣམས་ཀྱིས་རྩེ་མོ་དེ་ཡོངས་སུ་བསྐོར་ནས་དེའི་དབུས་ན་རྭ་བཞིན་དུ་རྩེ་མོ་འདི་ལེགས་པར་གནས་སོ། །{{page:{number:1158,folio:37b,volume:70}}}འདི་ལ་རིན་པོ་ཆེ་སྣ་བདུན་གྱི་རང་བཞིན་ཁོར་ཡུག་ཏུ་བྱས་པའི་བང་རིམ་རྣམས་ཡོད་དོ། །དེས་རྩེ་མོ་འདིའི་མཆོག་དེ་ཀུན་ནས་སྣང་བར་འགྱུར་རོ། །ཉེ་འཁོར་ཀུན་ལས་དཔུང་པ་ལྟར་མཐོ་བར་གྱུར་པས་ལྷའི་འཇིག་རྟེན་ལས་དེ་དཔག་ཚད་ལྔ་བརྒྱས་མཐོ་བ་རྩེ་མོ་དེའི་ཉེ་འཁོར་རྣམས་ན་ཡང་སྟེགས་བདུན་རྒྱན་གྱི་རང་བཞིན་སྣང་བར་བྱས་ཏེ་བརྟོལ་བར་གྱུར་ནས་རྣམ་པར་གནས་པར་གྱུར་པ་ལ་འདི་ལྟ་སྟེ། གསེར་གྱི་རང་བཞིན་གྱི་སྟེགས་བུ་དང་། དངུལ་གྱི་རང་བཞིན་གྱི་སྟེགས་བུ་དང་བཻ་དཱུརྱའི་རང་བཞིན་གྱི་སྟེགས་བུ་དང་ཨིན་དྲ་ནཱི་ལའི་རང་བཞིན་གྱི་སྟེགས་བུ་དང་། སྤུག་གི་རང་བཞིན་གྱི་སྟེགས་བུ་དང་པད་མ་རཱ་གའི་རང་བཞིན་གྱི་སྟེགས་བུ་དང་། དབྱིག་གི་རང་བཞིན་གྱིས་ཡོངས་སུ་བསྐོར་བའི་སྟེགས་བུ་དེ་རྣམས་ཀྱིས་དེའི་ཉེ་འཁོར་ཡོངས་སུ་ཁྱབ་པ་མཆོག་ཏུ་རྒྱ་ཆེ་ཞིང་མཛེས་པའི་མཆོག་ཏུ་དགའ་བར་གྱུར་པའི་ལྷ་དང་ལྷ་མོའི་ཚོགས་ཀྱིས་གང་བ་མཐོང་ཞིང་ཐོས་ན་མཆོག་ཏུ་ཡིད་འཕྲོག་པ་རིན་པོ་ཆེའི་མཆོག་དང་ལྡན་པས་ཤིན་ཏུ་རྣམ་པར་གསལ་ལོ། །དེ་ནས་འཐབ་བྲལ་བའི་ལྷ་རྣམས་ཀྱི་མངའ་བདག་མུ་སུ་ལུན་དྷ་གང་ན་འཇིག་རྟེན་ཐམས་ཅད་པ་དེར་ལྷ་བརྒྱ་སྟོང་དུ་མས་ཡོངས་སུ་བསྐོར་ནས་སོང་ངོ་། །ལྷ་ཁྲག་ཁྲིག་དུ་མས་རྩེ་མོ་ཀུན་ནས་མཐོང་ངོ་། །མཐོང་ནས་ཀྱང་འདི་སྐད་བརྗོད་དེ། འཐབ་བྲལ་འཇིག་རྟེན་མ་ལུས་ལས། །དཔུང་པ་བཞིན་འདིར་མཐོན་པོར་སྣང་། །འཇིག་རྟེན་ཐམས་ཅད་ལ་རྟག་ཏུ། །ལྷ་ཚོགས་འཇིག་རྟེན་རྣམས་ཀྱིས་བསྟེན། །རྣམ་པར་སྣང་བྱེད་རི་ཡི་མཆོག །རིན་ཆེན་ལྡན་པ་བཞིན་དུ་སྣང་། །རབ་ཏུ་དང་བའི་ཆུ་དང་ནི། །པད་མའི་རྫིང་བུ་ཡང་དག་ལྡན། །ནགས་དང་ཉེ་ནགས་དགའ་བ་ལ། །བྱ་དང་རི་དགས་དག་གིས་བསྟེན། །དགའ་ལྡན་རི་ཕུག་རྒྱ་ཆེན་ཅན། །ནམ་མཁའ་བརྟོལ་ནས་མཐོན་པོར་གནས། །ལྷ་རྫས་ཕྲེང་བས་བརྒྱན་པ་ཡི། །ལྷ་རྣམས་རྟག་ཏུ་སྟེན་འགྱུར་ཏེ། །གླུ་གར་རབ་ཏུ་དགའ་བ་དང་། །ལྷ་རྣམས་དག་ནི་ཐམས་ཅད་ཀྱིས། །རྔ་སྐད་ཡན་ལག་ལྔ་པས་ནི། །དགའ་བ་བཞིན་དུ་མཚོན་པར་བྱེད། །དགའ་བ་ཆེན་པོའི་རྩེ་མོ་འདི། །འོད་ཀྱི་ཕྲེང་བས་ཀུན་ཏུ་ཁྱབ། །ལས་རྣམས་ཡོན་ཏན་གསུམ་ལྡན་པའི། །{{page:{number:1159,folio:38a,volume:70}}}ལེགས་པར་བྱས་པ་མཛེས་པ་འདི། །ཉེ་འཁོར་གང་ལ་ཀུན་བརྟེན་ནས། །ལྷ་ཡི་ཚོགས་ནི་རྩེ་བྱེད་པར། །བདག་ཅག་ཀྱང་ནི་དེར་བརྟེན་ལ། །རྣམ་མང་བདེ་ལ་བདག་དགའ་བྱ། །འདོད་ལྡན་རྣམ་ཉིད་བདེ་དོན་དུ། །ས་འདི་ཀུན་ནས་གནས་པ་ཡིན། །འཆི་འཕོ་ཉིད་དང་སྐྱེ་བ་རྣམས། །དེ་བཞིན་ལྷ་འདི་རྣམས་བྱིས་པ། །བག་མེད་པས་ཕྲོགས་སེམས་ཅན་རྣམས། །འཆི་བདག་ཤེན་པའི་དབང་གིས་འགྲོ། །ངེས་པར་འཁྲུལ་པ་དང་བྲལ་བར། །འཆི་བ་ཕྱུགས་བཞིན་རྟོགས་པ་མིན། །དེ་ལྟར་མུ་སུ་ལུན་དྷ་དེས་འཇིག་རྟེན་ཐམས་ཅད་པའི་རྩེ་མོ་མཐོང་བ་དང་མཆོག་ཏུ་དགའ་བའི་ལྷ་དང་ལྷ་མོ་བརྒྱ་སྟོང་བྱེ་བ་ཁྲག་ཁྲིག་ཕྲག་དུ་མས་ལེགས་པར་གང་བ་ཡུལ་དུ་མ་ལ་རབ་ཏུ་ཆགས་པའི་ཡིད་ཅན་རྣམས་མཐོང་བ་དང་ལས་ཀྱི་འབྲས་བུའི་དེ་ཁོ་ན་ཉིད་མ་མཐོང་བའི་ལྷ་རྣམས་མཐོང་བ་དང་། བག་མེད་པའི་གནས་པས་སྲེད་པའི་སྦྱོར་བ་དང་ལྡན་པ་ནི་ངོམས་པ་མེད་པས་འདོད་པའི་མེས་ཚིག་པར་གྱུར་པ་རྣམས་མངོན་པར་མཐོང་ནས་ཐུགས་རྗེས་རྗེས་སུ་བརྩེ་བས་ཀྱང་ཚིགས་སུ་བཅད་པ་རྣམས་བརྗོད་དོ། །བརྗོད་ནས་ཀྱང་ཕྱིར་ཡང་གང་ན་འཇིག་རྟེན་ཐམས་ཅད་ཡོད་པ་དེར་ཉེ་བར་ལེགས་པར་སོང་ངོ་། །ཡང་ངེས་པ་ཁོ་ནར་ལས་ཀྱི་འབྲས་བུ་ལ་ཉེ་བར་ལོངས་སྤྱོད་པས་མྱོང་བར་འགྱུར་བ་ངེས་པས་ཁྲིད་ནས་དགའ་བའི་གཡོ་བར་གྱུར་པས་དེ་ཡང་ལྷ་བརྒྱ་སྟོང་དུ་མས་ཡོངས་སུ་བསྐོར་ནས་གཞན་ཡང་དེ་ཉིད་ཀྱི་སྐྱེད་མོས་ཚལ་གྱི་ལྟད་མོ་ལ་འཇུག་ཅིང་རྩེ་མོ་ལ་འཁོད་དོ། །དེ་དག་རྣམས་མཐོང་ནས་ཀྱང་ལྷ་གང་དག་འདོད་པའི་ཡོན་ཏན་ལྔ་དང་ལྡན་པས་དེའི་ཚེ་རྩེ་མོ་དེ་ལ་དགའ་དགུར་ཀུན་ཏུ་སྤྱོད་ཅིང་དགའ་བའི་ཟས་ཀྱིས་རྣམ་པར་རྒྱུ་བ་རྣམས་འགའ་ཞིག་ནི་ནམ་མཁའི་དཀྱིལ་དུ་བྱུང་ནས་རབ་ཏུ་གནས་སོ། །གཞན་ནི་རྣམ་པ་སྣ་ཚོགས་པའི་ཕྲེང་བ་དང་བྱུག་པས་ལུས་བྱུག་གོ། །གཞན་ནི་བྱའི་རང་བཞིན་གྱི་གཞལ་ཡས་ཁང་གི་ནམ་མཁའ་ལའོ། །གཞན་ནི་ལྷན་ཅིག་སྤྱོད་པས་ཡོངས་སུ་བསྐོར་ནས་གང་ན་འཐབ་བྲལ་གྱི་མངའ་བདག་ཡོད་པ་དེར་འགྲོ་བར་འགྱུར་རོ། །གཞན་ནི་རྔ་སྐད་ཡན་ལག་ལྔ་པ་རྗེས་སུ་ཆགས་པས་དེ་གང་གིས་འདོད་པ་ཀུན་ཏུ་སྐྱེད་པས་ཡོངས་སུ་སྐོར་ཞིང་{{page:{number:1160,folio:38b,volume:70}}}ལྷན་ཅིག་སྤྱོད་པ་རྣམས་ཀྱང་རྒྱན་དང་ཆ་ལུགས་དུ་མའི་གཟུགས་འཛིན་པ་མང་པོ་རྣམས་ཀྱིས་ཡོངས་སུ་བསྐོར་ནས། གང་ན་རྒྱལ་པོ་དེ་འོང་བར་གྱུར་པ་དེར་འགྲོ་བར་འགྱུར་རོ། །ལྷ་གཞན་ནི་རང་ཉིད་ཁོ་ན་ལྷའི་རྙིང་པ་མེད་པ་མེ་ཏོག་ལྷ་རྫས་ཀྱི་དྲི་དང་ལྡན་པའི་མེ་ཏོག་གི་ཆར་འབེབས་པར་འགྱུར་ཞིང་གང་ན་འཐབ་བྲལ་བའི་མངའ་བདག་འོང་བར་གྱུར་པ་དེར་ཉེ་བར་ལེགས་པར་འགྲོ་བའོ། །ཡང་ལྷ་གཞན་ནི་གསེར་གྱི་རྔ་ཆེན་པོ་དང་པི་བང་དང་ཁར་རྔ་དང་སིལ་སྙན་དང་། གཞན་གྱི་སྒྲ་སྙན་པ་དང་གླུ་ལེན་པ་དང་ལྡན་པས་གང་ན་འཐབ་བྲལ་བའི་བདག་པོ་མུ་སུ་ལུན་དྷ་འོང་བ་དེར་ཉེ་བར་འགྲོ་བའོ། །ཡང་ལྷ་གཞན་མེ་ཏོག་དྲིར་ལྡན་ཆེན་པོའི་ཆང་གིས་མིག་རྣམ་པར་འགྱུར་བ་རྣམས་ལྷ་རྫས་ཀྱི་ཕྲེང་བ་ཐོགས་ནས་ནམ་མཁའ་ལ་གནས་པའི་གོས་རླུང་གིས་རྣམ་པར་གཡོ་བར་གྱུར་པས་གང་ན་འཐབ་བྲལ་གྱི་བདག་པོ་དེ་ཡོད་པར་ཉེ་བར་འགྲོ་བར་འགྱུར་རོ། །ཡང་ལྷ་གཞན་ནི་ནམ་མཁའི་དབྱིངས་སུ་འཕགས་ནས་འཐབ་བྲལ་གྱི་མངའ་བདག་མུ་སུ་ལུན་དྷ་གང་ན་བ་དེར་འགྲོའོ། །དེ་ལྟར་ལྷ་དུ་མ་རྣམས་རྒྱན་དང་ཆ་བྱད་དུ་མ་དང་གཟུགས་དུ་མ་རྣམས་ཀྱིས་ཏེ། ཇི་ལྟར་ལས་དམན་པ་དང་འབྲིང་དང་ཁྱད་པར་དུ་འཕགས་པས་གཟུགས་དང་ཆ་བྱད་དང་རྒྱན་དང་ལྡན་པ་རྣམས་གང་ན་འཐབ་བྲལ་གྱི་མངའ་བདག་དེ་ཡོད་པ་དེར་མཆོད་པ་རྣམས་བྱ་བའི་རྒྱུ་མཚན་གྱིས་སོ་སོ་ནས་ཉེ་བར་ལེགས་པར་འགྲོ་བའོ། །དེ་ནས་ལྷའི་རྒྱལ་པོ་དེ་ལྷའི་ཚོགས་ཐམས་ཅད་ཀྱིས་མངོན་པར་བསྟོད་པར་གྱུར་ཅིང་གང་ན་རྩེ་མོ་དེ་ཡོད་པ་དེར་ལེགས་པར་ཕྱིན་ནོ། །རྩེ་མོ་དེ་ཡང་ཕྱིར་ཞིང་ཉིད་དུ་ཤིན་ཏུ་དགའ་བར་ལྷའི་རྒྱལ་པོ་དེས་མངོན་པར་མཐོང་བར་འགྱུར་རོ། །མངའ་བདག་དེས་སེམས་ཅན་རྣམས་ལ་འདོད་པའི་ཡོན་ཏན་དང་ལྡན་པའི་ཡུལ་ལྔའི་བདེ་བ་ལ་ཉེ་བར་ལོངས་སྤྱོད་པར་བྱེད་དེ། དཔེ་མེད་པ་རྣམ་པ་དུ་མའི་ལྷ་རྫས་རྣམས་ལེགས་པར་བྱས་པའི་ལས་ཀྱི་མཐུས་ཉི་མ་རེ་རེ་ལ་འཕེལ་བར་འགྱུར་བའི་ནགས་དང་ཉེ་བའི་ནགས་དང་། མཚེའུ་དང་པད་མའི་ནགས་ལ་འདོད་པ་དུ་མ་ལོངས་སྤྱད་ནས་ལྷ་རྣམས་དང་ལྷན་ཅིག་རྩེས་པར་གྱུར་པས་འཐབ་བྲལ་གྱི་མངའ་བདག་དེ་གང་ན་འཇིག་རྟེན་ཐམས་ཅད་པའི་རྩེ་མོའི་{{page:{number:1161,folio:39a,volume:70}}}སྟེང་གིས་ཡོད་པ་དེར་ཉེ་བར་ལེགས་པར་འགྲོ་བར་འགྱུར་རོ། །ལྷའི་ཚོགས་ཆེན་པོས་ཡོངས་སུ་བསྐོར་ནས་ལེགས་པར་བྱས་པའི་ལས་ཀྱི་སྟོབས་ཀྱིས་དང་། ཐབས་མ་ཡིན་པའི་སྒོ་ཀུན་ཏུ་འབྱུང་བའི་སྟོབས་ཀྱིས་ཀྱང་ཇི་སྲིད་ཀྱི་བར་དུ་ལྷའི་བུ་མོ་རྣམས་འཆི་འཕོ་བར་འགྱུར་བ་མཐོང་བ་དེ་དག་གི་སྔ་རྟགས་གསར་པར་གྱུར་པ་ནི་འཆི་བའི་དུས་ན་འདི་ལྟ་སྟེ། ནུ་མ་དག་རྙིད་པར་འགྱུར་རོ། །གཉེར་མ་སྐྱེ་བའི་ངོ་བོས་མཚོན་པར་བྱེད་པ་དང་། གཡོ་བར་གྱུར་པས་ཀྱང་ཡིན་གྱི་རེག་པས་མེ་ཏོག་བཅིངས་པ་རྣམ་པར་ཉིལ་བ་འབའ་ཞིག་ཏུ་ནི་མ་ཟད་དེ། མགོ་ལ་མེ་ཏོག་དམར་པོ་གང་དག་བཅིངས་ནས་ཡོད་པ་དེ་དག་སེར་པོར་འགྱུར་རོ། །གཞན་ཡང་འཆི་འཕོ་བའི་རྟགས་སུ་གྱུར་པ་ལ་འདི་ལྟ་སྟེ། ཡང་དག་པ་མ་ཡིན་པའི་འགྲོ་བའོ། །གཞན་ཡང་འཆི་འཕོ་བའི་རྟགས་ཡོད་པ་ནི་འདི་ལྟ་སྟེ། རླུང་གིས་གོས་འདེགས་ཤིང་མ་བཏགས་པའི་གོས་རྣམས་ཀྱང་བཏགས་པར་འགྱུར་བ་དང་། རེག་བྱ་རྩུབ་པོར་ཡང་འགྱུར་རོ། །གཞན་ཡང་ལྷའི་བུ་མོ་རྣམས་འཆི་འཕོ་བའི་རྟགས་ཡོད་པ་ནི་འདི་ལྟ་སྟེ། ནམ་མཁའ་ལ་འགྲོ་བར་བྱེད་པ་ན་ངལ་བར་འགྱུར་རོ། །ཇི་ལྟར་ཆུ་ལུས་ཀྱི་སྟེང་དུ་འབྱུང་བར་བྱེད་དོ། །རབ་ཏུ་དང་བ་ཡང་ཤིན་ཏུ་རྙོག་པར་འགྱུར་རོ། །གཞན་ཡང་འཆི་འཕོ་བའི་ལྟས་སུ་གྱུར་པ་ནི་དཔེར་ན་ཤིང་ལ་མེ་ཏོག་འགའ་ཞིག་གི་དོན་དུའམ་འབྲས་བུའི་དོན་དུ་ཉེ་བར་རེག་པ་ན་ཤིང་དེ་ཤིན་ཏུ་རིང་བར་འགྱུར་རོ། །རེག་པར་ནུས་པ་ཡང་མ་ཡིན་ནོ། །ལྷ་གང་ཞིག་ལ་རྣ་བ་གཏོད་པས་རྗེས་སུ་ཆགས་པར་གྱུར་པ་དེ་ལས་འདོད་ཆགས་དང་བྲལ་བར་འགྱུར་རོ། །གཟུགས་ངན་པར་ཡང་མཐོང་ངོ་། །གཞན་ཡང་འཆི་འཕོ་བའི་རྟགས་སུ་གྱུར་པ་ནི་ལྷ་མོའི་སྐྲ་རྣམས་རླུང་གིས་ཀུན་ནས་སྐྱོད་པར་བྱེད་པ་དང་རྩུབ་པར་ཡང་འགྱུར་རོ། །འཆི་བའི་རྟགས་དེ་དག་རྣམས་ནི་མི་རྣམས་ཀྱི་རྩིས་ཀྱིས་ཇི་སྲིད་ལོ་སྟོང་གི་བར་དུ་འགྱུར་རོ། །དེ་ནི་དེ་དག་རྣམས་ཀྱི་རྩིས་ཀྱིས་ཉི་མ་བཅུའོ། །དེའི་རྗེས་ཐོགས་སུ་འཆི་འཕོ་བའི་རྟགས་སུ་གྱུར་པ་རྣམས་ནི་ལྷ་དེ་དག་རྣམས་ཀྱི་དེ་དག་ལས་ཉིས་འགྱུར་དུ་འཆི་འཕོ་བའི་རྟགས་གང་དག་གི་རྗེས་ལ་འཆི་བར་འགྱུར་བ་སྟེ་ལྷ་རྣམས་{{page:{number:1162,folio:39b,volume:70}}}རྟག་ཏུ་འདོད་པ་ལ་ཤིན་ཏུ་རྣམ་པར་ཆགས་པས་ཡིད་ཀུན་ཏུ་གནས་པའི་སེམས་པའི་ཡིད་ཅན་དུ་འགྱུར་བ་རྣམས་ཀྱི་རྟགས་ནི་འདི་ལྟ་སྟེ། ལྷ་དེ་དག་རྣམས་ཀྱིས་ས་ལ་འགྲོ་བ་ན་ས་རྩུབ་པར་གྱུར་ཏེ། མནན་ན་ནེམ་ལ་བཏེག་ན་འཕར་བར་ས་གཞི་མི་འགྱུར་རོ། །གཅིག་པུ་ཅིག་མངོན་པར་དགའ་བའི་ལྷ་མོ་གཉིས་དང་ཉེ་བར་འདྲེ་བར་མི་བྱེད་དོ། །གཞན་ཡང་དེའི་སྐད་ཅིག་ལ་འཆི་འཕོ་བ་ཤིན་ཏུ་ཉེ་བའི་ལྟས་ཡོད་དེ། དཔེར་ན་མི་འདོད་བཞིན་དུ་ས་གཞི་འགུལ་བར་འགྱུར་རོ། །གཞན་ཡང་ཉེ་བར་འཆི་འཕོ་བའི་རྟགས་ཡོད་དེ། དཔེར་ན་གླུ་རྩེད་ཀྱི་གླུ་བརྗེད་པ་དང་ཇི་ལྟ་བ་བཞིན་དུ་ཞུགས་པ་རྣམས་འགའ་ཞིག་ཀྱང་ཉེ་བར་མཐོང་བར་མི་འགྱུར་རོ། །གླུ་མཁན་དང་གར་དང་གླུ་རྣམས་ཇི་སྟེ་ལས་ཀྱི་ཁྱད་པར་ལས་ལྷ་མོ་རྣམས་ཀྱིས་ལེགས་པར་ཤེས་པ་གྱུར་པ་དེ་ཁོ་ན་བཞིན་ལས་ཡོངས་སུ་ཟད་པས་བརྗེད་པར་ཡང་འགྱུར་རོ། །གཞན་ཡང་དེ་དང་འབྲེལ་བར་འཆི་འཕོ་བའི་རྟགས་སུ་གྱུར་པ་ནི་གལ་ཏེ་པད་མའི་རྫིང་བུའམ། མཚེའུ་འམ་འབའ་ཆུ་ལ་ཡང་བསྙེན་པ་ན་དེ་ལ་སྐྱེ་བ་གང་དུ་སྐྱེ་བར་འགྱུར་བའི་རྣམ་པ་དེ་ལྟ་བུ་ཉིད་ཀྱི་གཟུགས་ཆུ་ལ་མཐོང་ངོ་། །གཞན་ཡང་དེ་མ་ཐག་ཏུ་འཆི་འཕོ་བའི་ལྟས་ཡོད་དེ། གང་ཡང་འདི་རྒྱན་བཏགས་པར་གྱུར་པ་རྣམས་ལ་དཔུང་རྒྱན་དང་མགུལ་རྒྱན་དང་། རྩིབ་ལོགས་ཀྱི་རྒྱན་ལ་སོགས་པ་ཀུན་ལྕི་བར་འགྱུར་རོ། །གཞན་ཡང་དེ་མ་ཐག་ཏུ་འཆི་འཕོ་བའི་རྟགས་ཡོད་པ་ལ། འདི་ལྟར་གང་ན་འདུག་པའི་སྟན་གྱི་མཆོག་དེ་ཁ་དོག་རྣམས་ཉམས་པའི་རྣམ་པར་འགྱུར་བ་འབྱུང་སྟེ། གལ་ཏེ་གསེར་རམ། གལ་ཏེ་བཻ་ཌཱུརྱའི་རང་བཞིན་ནམ། ཨིན་དྲ་ནཱི་ལའི་རང་བཞིན་ཡིན་པ་ལས་དེ་དག་ཐམས་ཅད་ཤིང་གི་རང་བཞིན་དུ་འགྱུར་རོ། །གཞན་ཡང་དེ་མ་ཐག་ཏུ་འཆི་འཕོ་བའི་མཚན་མར་གྱུར་པ་ལ། འདི་ལྟར་གསར་དུ་སྐྱེས་པའི་མཚེའུ་ནི་ཕྱིན་ཅི་ལོག་ཏུ་མཐོང་ངོ་། །གཞན་ཡང་རྗེས་ཉིད་དུ་འཆི་བའི་དུས་ཀྱི་ཡིན་པའི་འཆི་འཕོ་བར་འགྱུར་བའི་རྟགས་ནི་མཆོག་ཏུ་འཇིགས་སུ་རུང་བ་འདི་ལྟ་སྟེ། རྔུལ་ལུས་པོ་ཐམས་ཅད་ནས་འཛག་པ་ནི་ཇི་ལྟར་མི་རྣམས་བཞིན་ནོ། །གཞན་ཡང་འཆི་འཕོ་བའི་རྟགས་སུ་གྱུར་པ་ལ་དཔེར་ན་ལྷའི་རིགས་{{page:{number:1163,folio:40a,volume:70}}}འདི་དག་རྣམས་མ་ལུས་པ་འཁོར་བར་བྱེད་དོ། །འཁོར་ལོ་ལ་ཞོན་པ་བཞིན་དུ་འཁོར་བར་གྱུར་ནས་སྟོང་པར་མཐོང་ངོ་། །དབང་པོ་ཐམས་ཅད་ལ་ཡང་ཡུལ་དེས་གནོད་པར་འགྱུར་རོ། །དགའ་བ་མེད་པར་ཡང་འགྱུར་བ་དང་། སྙིང་མི་དགའ་བ་རྣམས་ལ་དམིགས་པར་འགྱུར་རོ། །འདིའི་སྲོག་གི་སྒོ་ལྟ་བུར་གྱུར་པའི་ལས་རྣམས་གང་གི་ཚེ་ཡང་སྐྱེ་བ་གཞན་དུ་སྐྱེ་བར་འགྱུར་བ་ན་དེ་དང་རྗེས་སུ་འཐུན་པའི་སྣང་བ་ཡང་ཀུན་ཏུ་འབྱུང་སྟེ་སྔར་བཞིན་ནོ། །ལྷའི་བུ་མོ་དེ་ཡང་སེམས་མཆོག་དང་བཅས་པའི་དབང་གིས་དེ་བཞིན་དུ་སྲིད་པ་བར་མ་དོ་ཡིན་ཏེ། དེ་ལྟར་ལྷའི་བུ་མོ་རྣམས་འཆི་འཕོ་བ་མངོན་པར་མཐོང་ཞིང་མཆོག་ཏུ་ཡིད་ཀྱང་བྱུང་ལ་ལྷའི་བུ་མོ་དག་ལོག་པར་ལྟུང་བ་ཡང་མངོན་པར་མཐོང་ནས་ཚིགས་སུ་བཅད་པ་བརྗོད་པ་ཇི་ལྟར། བུད་མེད་འཇིག་རྟེན་འཆིང་བྱེད་ཡིན། །སླུ་བྱེད་འཐབ་མོ་འཕེལ་བྱེད་ཡིན། །ཆོས་མིན་ལོག་པར་ལྟུང་རྣམས་ཀྱི། །སྐྱོན་རྣམས་གཞི་ཡང་རྟག་ཏུ་ཡིན། །མི་རྣམས་འཆིང་བ་གང་དེ་རྣམས། །བུད་མེད་ཆགས་དབང་འགྲོ་བས་ཡིན། །དེ་ལྟར་འཆི་བདག་དམག་གི་སྡེས། །སྟོབས་རབ་ཀྱིས་ནི་ཤིན་ཏུ་འཇོམས། །འཇོ་སྒེག་སྨིན་མ་བསྐྱོད་སོགས་པས། །མི་རྨོངས་མོ་རྣམས་ཀྱིས་སླུས་ནས། །རང་གི་ལས་འབྲས་སྐལ་བ་ཡིས། །འཆི་བདག་དུས་སུ་འབྲོས་པ་ཡིན། །པད་རྫིང་ཉེ་ནགས་བྲག་རྣམས་དང་། །ཆུ་ཀླུང་དང་ནི་ཆུ་བཤལ་ལ། །རྩེད་མོ་མང་དུ་རྩེ་བྱས་ནས། །བུད་མེད་སྡུག་ཀུན་དེ་གར་སོང་། །ངེས་པར་ཡང་ནི་འཆི་བ་དང་། །ངེས་པར་ཡང་ནི་རྣམ་པར་བྲལ། །དེ་ལྟར་ཡིན་ཡང་སྐྱེས་བུ་རྣམས། །རྟག་ཏུ་ཆགས་པའི་དབང་གིས་འགྲོ། །སྲེད་པ་རྣམས་ཀྱིས་ལན་མང་དུ། །འཇིག་རྟེན་ཐམས་ཅད་རྣམ་ཉམས་བྱས། །གང་དག་བུད་མེད་འཆིང་བ་འདི། །རྨས་ཆེན་བཟོད་པར་དཀའ་བ་ཡིན། །གང་ཡང་འཇིག་རྟེན་འཆིང་བ་འདི། །འདོད་པའི་འདོད་ཆགས་རང་བཞིན་ཆེ། །དེ་ལྟར་གཞན་ཡང་རྩོལ་བས་ནི། །རྣམ་པར་དཔྱད་ན་རྙེད་འགྱུར་བ། །འདོད་པའི་མདའ་ཡིས་རྣམ་དུ་མར། །མི་བཅོས་ནས་ནི་དེ་གར་སོང་། །བུད་མེད་འདོད་པའི་དབང་འགྲོ་བས། །རང་ཉིད་ཀྱིས་ནི་གཞན་རྒྱལ་བྱེད། །དེ་{{page:{number:1164,folio:40b,volume:70}}}ལྟར་འཐབ་བྲལ་གྱི་མངའ་བདག་མུ་སུ་ལུན་དྷ་དེས་མངོན་པར་མཐོང་ཞིང་འཆི་འཕོ་བའི་འཇིགས་པ་བཟློག་པར་མི་ནུས་པ་དུ་མ་ཁ་ནས་བརྗོད་ནས་ངེས་པར་འགྱུར་བའི་སྐལ་བ་ཅན་མངོན་པར་མཐོང་ལ། གང་ལྷ་དེ་དག་འདོད་པའི་ཡོན་ཏན་ལྔ་དང་ལྡན་པ་རྣམ་པ་དུ་མར་རྩེ་དགའ་ལ་འཆི་འཕོ་བའི་འཇིགས་པ་རྟོགས་པར་མི་འགྱུར་བ་རྣམས་ཕྱུགས་དང་མཚུངས་པར་རྟོགས་ནས། ཀྱེ་མ་འཆི་བ་དང་ཉེ་བ་ལ་ཇི་ལྟར་འདི་དག་རྣམས་འཇིགས་པ་ཀུན་ཏུ་སྐྱེ་བར་མི་འགྱུར། དེས་དེ་ལྟར་ཡིད་ལ་བསམས་ནས་འཇིགས་པའི་ཡིད་ཀྱང་དྲག་པོར་བྱས་ཀྱང་གཞན་དག་རྣམས་ལ་འཆི་འཕོ་བའི་འཇིགས་པ་དེ་གོ་བར་བྱེད་ནུས་པ་ཡང་མ་ཡིན་ནོ། །ཡུལ་དང་དུས་མ་ཡིན་པར་ཆོས་བཤད་པའི་རྒྱུ་མཚན་གྱིས་ཀྱང་མང་བར་འགྱུར་བའི་ཕྱིར་ཏེ། ལྷ་དེ་དག་ཐམས་ཅད་ཀྱང་ཡུལ་རྣམས་ལ་མཆོག་ཏུ་འཛིན་པ་དང་། ཡིད་ཀྱང་དེ་ལ་སོང་བ་སྟེ་དུས་མ་ཡིན་པར་དེ་དག་རྣམས་ལ་གཞུག་པར་བྱ་བར་མི་ནུས་པའི་ཕྱིར་རོ། །དེ་ནས་དེའི་ནང་འཇིགས་པར་བྱས་ནས་ཕྱིར་ཡང་ལྷ་དེ་དག་རྣམས་རྗེས་སུ་འཇུག་པར་བྱ་བའི་དོན་དུ་རྣམ་པ་དུ་མར་རྩེ་དགའ་ཞིང་ཀུན་ཏུ་ཡང་སྤྱོད་དོ། །དེ་ནས་ལྷ་དེ་འཇིག་རྟེན་ཐམས་ཅད་པའི་རྩེ་མོ་དེ་ལ་ལྷ་གང་དག་ཆེས་མངོན་པར་དགའ་བར་གྱུར་པའི་པད་མ་དང་། མེ་ཏོག་གི་ཚལ་དང་། ཉེ་བའི་ཚལ་དགའ་བ་དེ་དག་ལ་ལྷ་དང་ལྷ་མོ་ཕན་ཚུན་ལྷན་ཅིག་འགྲོགས་པར་གྱུར་པ་དེ་ལ་སོང་བའི་ཡིད་ཀྱིས་མྱོས་པ་ལ་དོན་གཅིག་པ་ཡུལ་གྱི་སྲེད་པའི་ཚོགས་ཀྱིས་དུག་གི་ཡུལ་ལ་ཆེད་ཆེར་འཛིན་པས་ནགས་དང་ཉེ་བའི་ནགས་དང་། མཚེའུ་དང་སའི་ཆ་ཤས་ལ་རྣམ་པ་དུ་མར་དགའ་བ་དང་གླུ་ལེན་པ་དང་། བདུད་རྩི་ཡང་མཆོག་ཏུ་དྲི་དང་རེག་བྱ་ཕུན་སུམ་ཚོགས་པ་རྣམས་འཐུང་ངོ་། །རྣམ་པར་རྟོག་པ་དུ་མས་གླུའི་སྒྲས་ཀྱང་དགའ་བར་བྱེད་དེ། དེ་དེ་ལྟར་དགའ་བར་གྱུར་པས་རྩེ་མོ་དེའི་ནང་ན་དབུས་ཀྱི་སྟེགས་བུ་ཡོད་པ་དེར་རྩེད་མོ་དང་བཅས་པས་རི་ལ་ཉེ་བར་ལེགས་པར་འགྲོའོ། །སྟེགས་བུ་དེ་ཡང་བཻ་ཌཱུརྱའི་རང་བཞིན་དུ་གྱུར་པར་མཐོང་ངོ་། །ལྷ་རྣམས་ལ་ཉམས་ཤིང་རྣམ་པར་འགྱུར་བར་བྱེད་པ་གང་ཞིག་སྐྱེད་དེ། དེ་དག་རྣམས་ཀྱི་རིན་པོ་ཆེ་རྣམ་{{page:{number:1165,folio:41a,volume:70}}}པ་སྣ་ཚོགས་པ་གང་ཡིན་པ་དེ་དག་ཐམས་ཅད་བཻ་ཌཱུརྱ་དེའི་འོད་ཀྱིས་དེ་གཅིག་ཏུ་སྔོན་པོའི་གཟུགས་སུ་མངོན་པར་འགྱུར་རོ། །ཐམས་ཅད་གཅིག་ཏུ་སྔོན་པོའི་ཚོགས་སུ་སྐྱེས་སོ། །ལྷ་དེ་དག་གིས་རྣམ་པ་དེ་ལྟ་བུའི་སྔོན་པོ་དེ་རྣམས་ཉེ་བར་རྟོགས་ནས་མཆོག་ཏུ་ངོ་མཚར་སྐྱེས་ནས་འདི་སྐད་ཅེས་བརྗོད་པར་གྱུར་ཏེ། ཇི་ལྟར་གཞལ་ཡས་ཁང་བརྒྱ་སྟོང་མང་པོ་བདག་ཅག་གིས་མཐོང་བ་ལ་བཻ་ཌཱུརྱའི་འོད་འདི་ནི་བདག་ཅག་གིས་མཐོང་བའི་འོད་རྣམས་མ་ཡིན་ན་ཇི་ལྟར་དེ་དག་རི་འདི་གང་ཞིག་གི་གཟི་བརྗིད་ཡིན་པར་གྱུར། དེ་ནས་དེ་དག་དེ་ལྟར་བརྗོད་པ་དང་དེ་ལས་སྔོན་གྱི་ལྷ་ཅིག་གིས་སྔོན་ཐོས་པའི་གཏམ་རྒྱུད་བརྗོད་པ་འདིའི་རྒྱུ་གང་ཡིན་པ་རྣམས་ཇི་ལྟ་བ་བཞིན་དུ་ཉོན་དང་། ལྷ་རྣམས་འོད་སྔོ་ཞིང་ཆེ་བ་གང་ཡིན་པ་འདི་དང་འདི་ལྟ་བུའི་གཟི་བརྗིད་ཀྱང་འདི་ལྟར་རྗེས་སུ་ཐོས་ཏེ། ཇི་ལྟར་འགའ་ཞིག་གི་དུས་སུ་ཡང་དག་པར་རྫོགས་པའི་སངས་རྒྱས་འོད་སྲུང་དུ་གྲགས་པ་ལ་མཆོད་པ་བྱེད་ནས་དགའ་ལྡན་གྱི་མངའ་བདག་རབ་ཏུ་ཞི་བ་འཛམ་བུའི་གླིང་དུ་བབས་པར་འགྱུར་ལ་དེས་འཇིག་རྟེན་ཐམས་ཅད་པའི་རྩེ་མོ་འདིའི་ནོར་བུ་བཻ་ཌཱུརྱ་འདི་དག་ཏུ་ལྷ་དེ་དག་རྣམས་ངོ་མཚར་བ་དང་དགའ་བར་འགྱུར་བའི་ནོར་བུ་ཅིག་འདིར་བཅུག་གོ། །ཇི་ལྟར་འདིའི་གཟི་བརྗིད་ཀྱིས་འཐབ་བྲལ་བ་རྣམས་ཀྱི་ལས་ཀྱི་འབྲས་བུ་ལྕི་བ་ཉིད་དང་ཡང་བ་ཉིད་ཤེས་པ་དང་། ང་རྒྱལ་ཡང་ཆག་པར་འགྱུར་རོ། །གང་དག་གིས་ཆོས་ཀྱི་གཤིས་དང་ལྡན་པར་འགྱུར་རོ། །འཐབ་བྲལ་བ་རྣམས་དང་། དགའ་ལྡན་པ་རྣམས་ཀྱི་ཁྱད་པར་གང་ཡིན་པ་དེ་ཡང་འཐབ་བྲལ་བ་རྣམས་ཀྱི་ནོར་བུ་འདིས་ཁྱད་པར་དུ་ཤེས་པར་འགྱུར་ཏེ། དེ་དག་རྣམས་རྣམ་པ་དེ་སྲིད་ཀྱི་བདེ་བ་དང་ཡང་དག་པར་ལྡན་ལ་དེ་དག་གི་ཁྱད་པར་གྱིས་བདག་ཅག་རྣམས་གང་ཡིན་པ་ནི་ཅུང་ཟད་ཙམ་དང་། འོད་ཀྱི་ཚད་དང་མདོག་དང་དབྱིབས་ཤིན་ཏུ་ཆུང་བ་དང་། སྟོབས་ཤིན་ཏུ་ཆུང་བ་དང་ས་རྣམས་ཤིན་ཏུ་ཆུང་བས་ཅི་ཡང་མ་ཡིན་ནོ། །ལས་ཀྱི་མཐའ་རྣམས་ཀྱིས་དེས་ནོར་བུ་དེའི་གཟི་བརྗིད་ཉེ་བར་དམིགས་ནས་ཡིད་མཆོག་ཏུ་ཀུན་ནས་རངས་པར་འགྱུར་རོ། །གང་དག་བག་མེད་པས་{{page:{number:1166,folio:41b,volume:70}}}བག་མེད་པར་གནས་པ་འབྱུང་བར་འགྱུར་བ་དེ་དག་གི་རྒྱགས་པ་དང་བྲལ་བར་འགྱུར་རོ། །ཡང་གང་དག་ཆོས་པ་ཆོས་ཀྱི་རྗེས་སུ་འཇུག་པ་འབྱུང་བར་འགྱུར་ཏེ། དེ་དག་རྣམས་ཕྱིར་ཞིང་ཡང་དེ་ཉིད་ཀྱི་རིགས་སུ་ཇེ་བས་ཇེ་ཆོས་ཀྱི་རྗེས་སུ་འཇུག་པའི་རང་བཞིན་དུ་འགྱུར་རོ། །རྒྱུ་འདིས་དགའ་ལྡན་གྱི་མངའ་བདག་དེས་ནོར་བུ་འདི་བཅུག་པ་ཡིན་ནོ། །དེ་ནས་ལྷ་རབ་ཏུ་མང་པོ་དེ་དག་ལྷ་དེའི་དྲུང་ནས་ཚིག་འདི་དག་རྣམས་ཉེ་བར་ཐོས་ནས་མཆོག་ཏུ་རངས་པའི་ཡིད་ཀྱིས་ནོར་བུ་དེ་ལྟ་བ་ལ་ངོ་མཚར་བ་ཀུན་ཏུ་སྐྱེས་ནས་འཇིག་རྟེན་ཐམས་ཅད་པའི་རྩེ་མོ་དེའི་ཉེ་འཁོར་ལ་དེ་ཚོལ་ལོ། །ནོར་བུ་དེ་ཇི་ལྟ་བར་ཕྱོགས་གཅིག་ན་མཐོང་ངོ་། །ཇི་ལྟར་གང་གིས་བརྒྱ་འགྱུར་དུ་འོད་ཟེར་ཀུན་ནས་སྤྲོ་བར་བྱེད་དེ་ནོར་བུ་གཞན་དག་གཟི་བརྗིད་ཆེ་བ་དེ་དག་ལ་ཡང་ནོར་བུ་འདིས་ཟིལ་གྱིས་གནོན་ན་གལ་ཏེ་གཟི་བརྗིད་མེད་པ་རྣམས་ལ་ལྟ་སྨོས་ཀྱང་ཅི་དགོས། དེ་ནས་གཞན་འཐབ་བྲལ་ནས་འབྱུང་བའི་ནོར་བུ་གཟི་བརྗིད་ཅན་འོད་དང་ལྡན་པའི་ནོར་བུ་གང་ཡིན་པ་དེ་རྣམས་སྤངས་ནས་ནོར་བུ་དེ་གཅིག་པུ་ཉེ་བར་ལེན་པར་བྱེད་དོ། །ཉེ་བར་བླངས་པའི་ནོར་བུ་དེས་ཀྱང་འོད་ཀྱིས་དཔག་ཚད་སྟོང་ཕྲག་བཅུ་ཁྱབ་པར་བྱས་ནས་གནས་སོ། །འཐབ་བྲལ་བ་རྣམས་ཀྱི་ནོར་བུ་རྣམས་གང་དང་གང་ཡིན་པ་དེ་དང་དེ་དག་རྣམས་ཐམས་ཅད་འདིའི་འོད་ཀྱིས་ཟིལ་གྱིས་གནོན་པར་འགྱུར་རོ། །ཇི་ལྟར་ཉི་མ་ཤར་བས་གཟའ་དང་སྐར་མ་དང་། རྒྱུ་སྐར་རྣམས་ཀྱི་འོད་ཟིལ་གྱིས་གནོན་ནོ། །དེ་བཞིན་དུ་འཐབ་བྲལ་ནས་འབྱུང་བའི་ནོར་བུ་རྣམས་ཐམས་ཅད་ཟིལ་གྱིས་གནོན་པར་འགྱུར་རོ། །དེ་ནས་དེའི་གཟི་བརྗིད་དེ་འདྲ་བར་མཐོང་ནས་ལྷ་དེ་དག་ཐམས་ཅད་ཀྱི་ང་རྒྱལ་ཞི་བར་གྱུར་པ་དང་། ཕྱིར་ཞིང་འོད་ཀྱི་ཟིལ་གྱིས་མནན་པས་དམན་པར་གྱུར་པས་ལྷ་དག་ནོར་བུ་དེ་ཉིད་ཁོ་ན་ལ་ལྟའོ། །གང་ཡང་དེ་ལ་ཆགས་པ་དང་བྲལ་བར་བྱེད་པའི་ཚིགས་སུ་བཅད་པ་གསེར་བཟང་པོའི་ཡི་གེར་བྲིས་པ་ཇི་ལྟར། བག་མེད་པས་ནི་མི་གནས་པར། །རྙོག་པའི་དྲི་མ་སྦྱངས་པ་ཡི། །ལས་རྗེས་རྟག་ཏུ་གང་འཇུག་པའི། །བདེ་བ་དེས་ནི་རྟག་ཏུ་མཐོང་། །སྐྱིད་དེ་པ་དང་སྡུག་པ་དང་། །འཁོགས་དང་རྩེ་མོ་ལང་ཚོ་ཡང་། །འཆི་བདག་རྒྱལ་པོས་རབ་ཏུ་འཇོམས། །{{page:{number:1167,folio:42a,volume:70}}}གཟུགས་བཟང་བ་དང་གཟུགས་ངན་དང་། །སྟོབས་ལྡན་དེ་བཞིན་སྟོབས་མེད་དང་། །མགོན་མེད་པ་དང་མགོན་ཉམས་ཀྱང་། །འཆི་བདག་རྒྱལ་པོས་ཤིན་ཏུ་འཇོམས། །རྒྱལ་པོ་རྣམས་སམ་དེ་བཞིན་བྲན། །རང་བྱུང་དེ་བཞིན་ཁྱིམ་པ་རྣམས། །ཁྲོན་མ་རྣམས་སམ་འཇམ་པོ་ཡང་། །འཆི་བདག་རྒྱལ་པོས་རབ་ཏུ་འཇོམས། །དབུལ་པོ་མིན་དང་ནོར་མེད་དང་། །ཡོན་ཏན་དེ་བཞིན་ཡོན་ཏན་མེད། །བུད་མེད་རྣམས་དང་སྐྱེས་པ་ཡང་། །འཆི་བདག་རྒྱལ་པོས་ཀུན་ནས་འཇོམས། །བྱེས་ན་གནས་དང་ཁྱིམ་གནས་དང་། །ཆུ་འམ་གལ་ཏེ་ཐང་ལ་གནས། །རི་ཡི་རྩེ་ལ་གནས་པ་ཡང་། །འཆི་བདག་རྒྱལ་པོས་རྣམ་པར་འཇོམས། །མ་ཉལ་བ་དང་དེ་བཞིན་ཉལ། །ཟ་བ་དང་ནི་དེ་བཞིན་འདུག །འཇིག་རྟེན་ཐམས་ཅད་རབ་འཇོམས་པ། །འཆི་བདག་རྒྱལ་པོས་རབ་ཏུ་འཇོམས། །ས་གནས་ནམ་མཁའི་ཁང་བུར་གནས། །དུས་ཀྱི་འཁོར་ལོ་འདི་ཡང་ནི། །འཆི་བདག་རྒྱལ་པོས་རྣམ་པར་འཇོམས། །སྐལ་ལྡན་དེ་བཞིན་བཟང་པོ་དང་། །གསོད་བྱེད་དེ་བཞིན་ཆོས་པ་དང་། །ནད་པ་རང་བཞིན་གནས་ལུས་ཀྱང་། །འཆི་བདག་རྒྱལ་པོས་རྣམ་པར་འཇོམས། །གཏུམ་པོ་རང་བཞིན་བཟང་རྣམས་དང་། །ནོར་ལྡན་དེ་བཞིན་འཇུངས་པ་དང་། །བག་མེད་པ་དང་བག་ཡོད་ཀྱང་། །འཆི་བདག་རྒྱལ་པོས་འཇོམས་པར་བྱེད། །དམྱལ་བ་དེ་བཞིན་ཡི་དགས་དང་། །དུད་འགྲོ་དེ་བཞིན་མི་རྣམས་དང་། །སྟོབས་ལྡན་སྤྲོ་བ་མ་ལོག་པའང་། །འཆི་བདག་རྒྱལ་པོས་ཀུན་ནས་འཇོམས། །ལྷ་གང་འདོད་པའི་ཁམས་ན་དང་། །གཟུགས་ཀྱི་ཁམས་ན་གང་གནས་པ། །དེ་ཀུན་ཕྱིར་ལྡོག་མི་ནུས་པའི། །འཆི་བདག་རྒྱལ་པོས་ཀུན་ནས་འཇོམས། །གཟུགས་ཡོད་མེད་པའི་ལྷ་གང་ཡང་། །སྙོམས་འཇུག་ཉེར་ལེན་ལས་སྐྱེས་པ། །དེ་ཀུན་ཕྱིར་བཟློག་སྟོབས་མེད་པའི། །འཆི་བདག་རྒྱལ་པོས་ཀུན་ནས་འཇོམས། །འདུས་བྱས་ཅུང་ཟད་གང་སྐྱེས་པ། །རྟག་པར་ཡང་དེ་རྣམ་པར་འཇིག །གང་ལ་འཇིག་པ་ཡོད་མིན་པའི། །འདུས་བྱས་ཅུང་ཟད་མ་མཐོང་ངོ་། །འཆི་བདག་སྟོབས་འདི་ཤེས་བྱས་ནས། །{{page:{number:1168,folio:42b,volume:70}}}འདོད་པའི་སྐྱོན་ཡང་ཐམས་ཅད་དང་། །སྲེད་པའི་སླུ་བྱེད་རྣམས་ལས་དང་། །སྲིད་པའི་མཚོ་ལས་ཆགས་བྲལ་གྱིས། །མྱང་བར་དགའ་བ་འདི་དག་ཀྱང་། །དམྱལ་བ་ཡི་ཡང་རྒྱུ་རྣམས་ཡིན། །འདོད་པའི་ཡུལ་གྱི་འགྱུར་ལྡོག་དེས། །ལྡོག་པར་བྱེད་པས་སྦྲུལ་དང་འདྲ། །དེ་ལ་སྡུག་བསྔལ་འདི་རྟོགས་ནས། །འཆི་བདག་སྟོབས་ལས་སྟོབས་མེད་པའི། །སེམས་འདི་ལེགས་པར་འདུལ་བར་གྱིས། །དེ་ཡིས་འགྲོ་བ་འདི་འཁོར་བྱེད། །ནགས་དང་ཉེ་ནགས་བྲག་རྣམས་དང་། །གཞལ་ཡས་ཁང་ཡང་ཐམས་ཅད་ལས། །དུས་ཀྱི་མེ་ཡིས་རྣམ་ལྟུང་བའི། །ལྷ་རྣམས་ཐམས་ཅད་ལྟུང་བར་འགྱུར། །བག་མེད་ཡིད་ཅན་རྨོངས་པ་ཡིས། །ཕྱིར་ཞིང་ཡུལ་རྣམས་དག་གིས་སླུ། །སྲེད་པའི་ཞགས་པས་དམ་བཅིངས་ནས། །ལྷ་རྣམས་ངན་འགྲོ་དག་ཏུ་ལྟུང་། །དེ་ནས་ལྷ་དེ་བཻ་ཌཱུརྱ་ཆེན་པོ་དེར་ཚིགས་སུ་བཅད་པ་འདི་དག་རྣམས་ཐོས་ནས་གང་དགེ་བ་གོམས་པའི་སེམས་དང་ལྡན་པ་དེ་ཐོས་པ་དང་དེ་ལྟར་མཆོག་ཏུ་སྐྱོ་བར་འགྱུར་རོ། །གང་ཡང་ཡུལ་ལ་ཀུན་ཏུ་རྨོངས་པ་དེ་ཡུལ་དེ་ཉིད་ཀྱིས་རྨོངས་པས་སླར་ཡང་དེ་ཉིད་ལ་དགའ་ཞིང་ཀུན་ཏུ་སྤྱོད་དོ། །དེ་ནས་དེ་དག་འཇིག་རྟེན་ཐམས་ཅད་པར་སོང་ནས་ནོར་བུ་ཉེ་བར་བསྐོར་ནས་གཞན་ཡང་ནོར་བུ་འདིའི་འོད་རྣམ་པ་དེ་སྲིད་དུ་གྱུར་པ་ལ་ལྷ་མཆོག་ཏུ་ངོ་མཚར་སྐྱེས་ཏེ། དེ་ནས་ལྷ་དེ་རྣམས་རང་བཞིན་ཁོ་ནས་བག་མེད་པར་གནས་པར་འགྱུར་བས་ཡུལ་དུ་མའི་བདེ་བ་ལ་རྣམ་པར་རྟོག་པ་དུ་མས་རྣམ་པ་དུ་མར་དགའ་བར་བྱེད་དོ། །བདེ་བ་གང་ཡིན་པའི་བདེ་བ་ཡང་དཔེ་བརྗོད་པར་བྱ་བར་ནུས་པ་མ་ཡིན་ནོ། །དེ་ནས་ལྷ་དེ་དག་རྣམས་ཕྱིར་ཡང་བག་མེད་པར་གནས་པར་གྱུར་པས་སྣ་ཚོགས་པའི་རྔ་སྒྲ་དང་། རོལ་མོའི་སྒྲ་ཉེ་བར་བསྒྲགས་པར་གྱུར་པས་གང་ན་ཆུ་ཆེན་པོ་ཞེས་བྱ་བའི་ཆུ་ཀླུང་དེར་ཉེ་བར་འགྲོའོ། །བག་མེད་པ་བརྟན་པོའི་སྲེད་པའི་ཞགས་པས་ཤིན་ཏུ་དྲངས་པར་གྱུར་པ། ཡུལ་ལ་ལྟ་བ་བརྟན་པོ་ཐོགས་པ་མེད་པའི་དུས་ནས་གོམས་པ་དེས་དྲངས་པར་གྱུར་པས་གང་ན་ཆུ་ཆེན་པོའི་ཆུ་ཀླུང་ཡོད་པ་དེར་ཉེ་བར་ལེགས་པར་འགྲོ་བ་རྣམ་པ་སྣ་ཚོགས་པའི་རྔ་སྒྲ་དང་གླུས་སྦྲེལ་བའི་སྙིང་ཕན་ཚུན་ལྷན་ཅིག་ཏུ་དགའ་བར་བྱེད་དོ། །{{page:{number:1169,folio:43a,volume:70}}}ཆུ་ཆེན་པོའི་ཆུ་ཀླུང་དེ་ཡང་ལྗོན་ཤིང་དང་པད་མ་དུ་མས་ཁྱབ་པ། རྣམ་པ་སྣ་ཚོགས་པའི་བྱས་སྒྲ་ཀུན་ཏུ་སྒྲོགས་པ། ཐོས་ན་དགའ་བ། པད་མའི་དྲི་མཆོག་གིས་བསྒོས་པའི་ཆུའི་ངོགས་གཉི་ག་ན་མཆོག་ཏུ་རངས་པའི་ལྷའི་ཚོགས་ཀྱིས་གླུ་ལེན་པས་ཡོངས་སུ་བསྐོར་ནས། ལྷ་དེ་དག་སྲིད་པ་ཆུང་བ་ནས་ཉེ་བར་ལེགས་པར་འགྲོའོ། །དེ་ནས་ཕན་ཚུན་ལྷན་ཅིག་ཏུ་མཆོག་ཏུ་དགའ་བའི་ཡིད་ཀྱིས་དེ་དག་རྣམས་ངོས་དེར་དགའ་བར་བྱེད་དེ། རྔ་སྐད་ཡན་ལག་ལྔ་དང་ལྡན་པ་སྟེ། ཆགས་པ་དང་མཚུངས་པས་དང་སྙན་པས་ཀྱང་ལྷ་དེ་དག་འདོད་པའི་ཡོན་ཏན་ལྔས་རྣམ་པ་དུ་མར་དགའ་བར་བྱེད་དོ། །ཆུ་ཀླུང་དེ་ཡང་མགྱོགས་པའི་ཆུ་མཆོག་ཏུ་མགྱོགས་པར་འགྲོ་བ་ཡིན་ནོ། །དེའི་ངོས་གཉི་ག་ལ་བྱ་ལོ་འདབ་གཞོན་ནུ་ལ་གནས་པ་ཞེས་བྱ་བ་དེ་ལེགས་པར་བྱ་བའི་ལས་ཀྱིས་བསྐུལ་ནས་མཆོག་ཏུ་དགའ་བའི་ཡིད་ཀྱིས་ལྷ་དེ་དག་རྣམས་ལ་ཕན་པའི་དོན་དུ་ཚིགས་སུ་བཅད་པ་བརྗོད་པ། རི་གཟར་ཆུ་འབབ་མྱུར་བ་ལྟར། །བདེ་བ་ཐམས་ཅད་རབ་ཉམས་འགྱུར། །བག་མེད་དབང་གིས་འཇུག་པས་ན། །བློ་དང་བྲལ་བས་རིག་པའང་མིན། །ངེས་པར་ལུས་ཅན་རྣམས་ཀྱི་ནི། །སྲོག་དང་བདེ་བ་ཡུད་ཙམ་ཡིན། །དམུས་ལོང་བཞིན་དུ་དམ་པའི་ལམ། །བློ་བྲལ་བས་ཀྱང་རིག་པ་མིན། །མིག་བྲལ་ལོང་བ་མཆོག་ཡིན་གྱི། །འདོད་པས་རྨོངས་པ་མ་ཡིན་ནོ། །བདེ་བའི་རྗེས་སུ་འབྲང་བྱེད་པའི། །མི་ནི་དམྱལ་བར་ཉེ་བར་རྒྱུག །སྤྱོད་པ་དམ་པ་དང་ལྡན་པའི། །མིག་མེད་དམྱལ་བར་ལྟུང་མ་ཡིན། །དེ་ཕྱིར་མིག་མེད་མཆོག་ཡིན་གྱི། །འདོད་དབང་མི་ནི་མ་ཡིན་ནོ། །འདོད་པ་ཕན་པ་བྱེད་མིན་པས། །ལན་ཅིག་མིན་པར་སེམས་རྨོངས་པ། །འདོད་པ་རྣམས་ཀྱིས་རྨུགས་པས་ན། །རང་སེམས་སྐྱོ་བར་འགྱུར་མ་ཡིན། །འདོད་པ་སྤྱོད་པ་རྣམས་ལ་ནི། །ཤེས་དང་རྣམ་པར་ཤེས་ཀྱང་མེད། །འདོད་པ་ལས་སྐྱེས་སྡུག་བསྔལ་གང་། །བཏང་ནས་སླར་ཡང་འདོད་རྗེས་འབྲངས། །ཀིམ་པའི་འབྲས་བུ་དང་འདྲ་བའི། །འདོད་པའི་དགྲ་བོ་གྲོགས་པོའི་གཟུགས། །འཆི་བདག་སྲིད་པར་ལྟུང་བ་དང་། །ངན་འགྲོར་ཡང་ནི་ཡང་དང་ཡང་། །རྣམ་པ་དུ་མར་འགྲོ་འོང་བ། །ལྡོག་{{page:{number:1170,folio:43b,volume:70}}}པ་མེད་པའི་ཆུ་ཇི་ལྟར། །དེ་བཞིན་མི་རྣམས་བདེ་བ་བརྒྱ། །ཐམས་ཅད་དུ་ནི་ཟློག་པ་མིན། །དེ་ལྟར་ལོ་འདབ་གཞོན་ནུ་ལ་གནས་པའི་བྱ་དེས་ཡང་དག་པའི་ལས་ཀྱིས་བསྐུལ་ནས་ཚིགས་བཅད་བརྗོད་དོ། །དེ་ནས་ལྷ་དེ་དག་ལེགས་པར་བྱམས་པའི་སེམས་དང་ལྡན་པ་དེས་ཚིགས་བཅད་དེ་ཐོས་ནས་མཆོག་ཏུ་སྐྱོ་བའི་ཡིད་ཀྱིས་སྤྱོད་པར་བྱེད་དེ། ཇི་ལྟར་ཁྱེད་དུད་འགྲོར་གྱུར་པ་རྣམས་ལ་ཡང་དེ་ལྟ་བུའི་ཆོས་ཀྱི་རྗེས་སུ་སོང་བའི་བློ་ཡོད་ན། བདག་ཅག་རྣམས་ནི་མ་ཡིན་པས་དེ་ལྟ་བུ་ལ་འཇུག་པའི་ཡིད་ལ་ནི་ལོག་པར་ལྟུང་བར་འགྱུར་རོ། །དེ་ནས་དེ་ལྟར་ལྷ་དེ་དག་གིས་ཀྱང་རིག་ནས་འགའ་ཞིག་གིས་ཀྱང་ཆུ་ཀླུང་དེ་ཡོངས་སུ་བཏང་ནས་ཕྱོགས་གཅིག་ན་འདི་ལྟར་ཚིགས་སུ་བཅད་པ་འདོན་པ་ཇི་ལྟར། ལུས་ཅན་ཀུན་གྱི་གསོན་པ་ནི། །ཆུ་ཡི་ཆུ་བུར་འདྲ་བ་ཡིན། །ཆུ་བོའི་རླབས་བཞིན་གཡོ་བ་ཡི། །ལང་ཚོ་རྣམས་ནི་རྣམ་པར་འགྱུར། །སེམས་ཅན་ལྷག་མ་མ་ལུས་ཀུན། །འཆི་བདག་རྒྱལ་པོའི་དབང་ཡིན་ལ། །སྲིད་མཐར་བྱེད་པའི་ཐབས་དག་པའི། །བློ་སྙིང་སེམས་ཀྱང་མི་སྐྱེད་དོ། །ཇི་སྲིད་ལུས་ནི་མ་སྨས་ཤིང་། །ཇི་སྲིད་སྐྱེ་བོ་ལེགས་དྲི་མེད། །དེ་སྲིད་ཆོས་ཀྱི་ཡིད་དང་གང་། །ངན་སོང་རྣམས་ཀྱིས་འཇིགས་པར་གྱིས། །དེ་ལྟར་ལྷ་དེ་དག་ཕན་ཚུན་དུ་ཆོས་ཀྱི་རྗེས་སུ་འབྲངས་པའི་འདོད་པ་དག་རྗོད་ཅིང་དེ་ལྟར་ཡུད་ཙམ་ཅིག་དམ་པའི་ཆོས་ཡིད་ལ་བྱས་ནས། དབང་པོ་རྣམས་ནི་སྙེན་པར་དགའ་བ་ཡིན་པའི་ཕྱིར་ན། སླར་ཡང་བསམ་གྱིས་མི་ཁྱབ་པའི་རྣམ་པ་དུ་མར་འདོད་པ་སྡུག་པ་ཡིད་དུ་འོང་བའི་ཡུལ་གྱི་བདེ་བ་རྣམས་མཐོང་ནས། གང་ན་ལྷ་དེ་དག་དགའ་མགུ་ཞིང་ཀུན་ཏུ་ཡང་སྤྱོད་པ་དེར་དགའ་བས་གནས་པར་བྱེད་པས་ཉེ་བར་འགྲོ་སྟེ། དེ་ལྟར་ཡུལ་གྱིས་ཀུན་ཏུ་རྨོངས་པས་ཉི་མ་རེ་རེ་ཞིང་འཕེལ་བར་འགྱུར་ཏེ། ལྷ་རྫས་ཀྱི་འདོད་པའི་ཡོན་ཏན་ལྔའི་ཡུལ་ལ་ཀུན་ནས་འཇུག་པའི་རྒྱུས་མཆོག་ཏུ་དགའ་བ་རྣམས་ལ་དེ་ཇི་སྲིད་དུ་འདོད་པ་སྡུག་པ་ལེགས་པར་བྱས་པའི་ལས་དུ་མ་རྣམས་ཟད་པར་མ་གྱུར་གྱི་བར་དེ་སྲིད་དུ་དེ་ལ་དགའ་བར་བྱེད་དོ། །མཆོག་ཏུ་དགའ་བར་འགྱུར་བའི་ལྷ་རྫས་ཀྱི་ཡུལ་ལྔ་དང་ཡང་དག་པར་ལྡན་པ་དེ་ལ་{{page:{number:1171,folio:44a,volume:70}}}དགའ་བར་བྱེད་དོ། །དེ་ཟད་ནས་སླར་ཡང་ལས་ཀྱི་དབང་གིས་འགྲོ་བས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བའོ། །གལ་ཏེ་ཡང་གཞན་རྣམས་ནས་འཆི་འཕོས་ནས་ཀྱང་མི་རྣམས་དང་སྐལ་བ་མཉམ་པར་མིར་སྐྱེས་ན་ཡང་དེ་མཆོག་ཏུ་ལོངས་སྤྱོད་དང་ལྡན་པར་འགྱུར་རོ། །མཆོག་ཏུ་གནོད་པ་མེད་པ་དང་ལོངས་སྤྱོད་ཅན་དང་རིགས་མཆོག་ཏུ་སྐྱེ་བ་དང་། ཡུལ་ལྗོངས་ཀྱི་མི་ཐམས་ཅད་དང་འཐུན་པ་དང་། ཡུལ་ལྗོངས་ཀྱི་མི་ཐམས་ཅད་ཀྱིས་མཆོད་པ་དང་། འཚེ་བ་མེད་པ་དང་ནད་མེད་པ་མཆོག་ཏུ་ཡིད་གཞུངས་པ་དང་མཆོག་ཏུ་ཡང་བྲན་ཕོ་བྲན་མོ་དང་ལས་བྱེད་པ་དང་ཞོ་ཤས་འཚོ་བ་རྣམས་འཐུན་པར་འགྱུར་རོ། །རྗེས་སུ་ཆགས་པར་འགྱུར་བའི་གྲོང་ཁྱེར་ཕུན་སུམ་ཚོགས་པ་དང་ལྡན་པ་དང་ཡུལ་ལྗོངས་སུ་སྐྱེ་བར་འགྱུར་རོ། །གང་ན་ཆོས་དང་ཆོས་མ་ཡིན་པ་མི་ཤེས་པའི་ཀླ་ཀློར་གྱུར་པའི་ཡུལ་དེར་སྐྱེ་བར་མི་འགྱུར་རོ། །དབང་པོ་ཡོངས་སུ་རྫོགས་པར་ཡང་འགྱུར་རོ། །ཡིད་རྒྱས་པ་དང་སེམས་དང་བཅས་པ་དང་། མཆོག་ཏུ་དབང་དུ་གྱུར་པའི་བློ་དང་ཡང་ལྡན་པར་འགྱུར་ཏེ། དེ་ཡིས་ལེགས་པར་བྱས་ཤིང་བསགས་ལ་མཆོག་ཏུ་འཕགས་པའི་སྐྱེ་བོ་ལེགས་པའི་ཡོན་ཏན་གསུམ་དང་ལྡན་པ་ནི་ངེས་པར་ལྷར་སྐྱེ་བར་འགྱུར་བའི་ལས་ཀྱི་རྒྱུ་འཐུན་པས་ཡིན་ནོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་རྩ་བརྒྱད་པ། གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་ལ་ཀུན་ཏུ་ལྟ་བར་བྱེད་པ་ན། དེས་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱིས་ཇི་ལྟ་བ་བཞིན་དུ་ཡོད་པ་མཐོང་བ་ནི་རྒྱུན་གྱིས་རྒྱུ་བ་ཞེས་བྱ་བའོ། །དེས་ལས་གང་དག་གིས་སེམས་ཅན་རྣམས་སྐྱེ་བར་འགྱུར་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ། ལེགས་པར་བྱས་པའི་ལས་ཀྱི་མཐའ་ལ་སྤྱོད་པ། དྲང་པོ་དྲང་པོའི་སེམས་དང་ལྡན་པ། ཆོས་པ་ཆོས་ཀྱི་རྗེས་སུ་འབྲང་བ། མ་ཉམས་ཤིང་མ་སྨས་པར་སྤྱོད་པ་སྡིག་པ་ཡོངས་སུ་སྤངས་པ་དེས་འདོད་པ་རྣམས་ཡོངས་སུ་སྤངས་པའི་དགེ་བའི་བཤེས་གཉེན་གྱི་སེམས་དང་ལྡན་པ། ཁ་ན་{{page:{number:1172,folio:44b,volume:70}}}མ་ཐོ་བ་རྡུལ་ཕྲ་རབ་ཙམ་ལ་ཡང་འཇིགས་པར་ལྟ་བ། ཡང་དག་པའི་ལྟ་བ་མངོན་དུ་བྱས་པ། སྡིག་པའི་གྲོགས་པོ་ཡོངས་སུ་སྤངས་པ། རྟག་ཏུ་ཡང་ལས་དང་འབྲས་བུ་ལ་དད་པ་དང་ལྡན་པ། སེམས་ཤིན་ཏུ་མཉམ་པར་བཞག་པས་གང་གིས་ལུས་ཀྱི་ལེགས་པར་སྤྱོད་པ་དང་ངག་གིས་ལེགས་པར་སྤྱོད་པ་བྱས་པར་གྱུར་པ་ཚུལ་ཁྲིམས་ཡོན་ཏན་གསུམ་དང་ལྡན་པའི་ཚུལ་ཁྲིམས་བསྲུངས་པར་གྱུར་པ་ལ་འདི་ལྟ་སྟེ། སྲོག་གཅོད་པ་དང་མ་བྱིན་པར་ལེན་པ་དང་། འདོད་པ་ལོག་པར་གཡེམ་པ་ལས་དེ་ལ་སྲོག་གཅོད་པ་དང་མ་བྱིན་པར་ལེན་པ་ནི་སྔ་མ་བཞིན་ནོ། །འདོད་པས་ལོག་པར་གཡེམ་པ་སྤངས་པར་གྱུར་པ་ཡང་ཇི་ལྟར་བུད་མེད་ལ་དར་ཙམ་ཅིག་ཀྱང་སོ་སོར་ལྟ་བ་དང་རོ་མྱང་བར་མི་བྱེད་ལ། མཚན་མོ་ཡང་ཡིད་ཀྱིས་མིག་གི་གཟུགས་དང་ལྷན་ཅིག་ཏུ་རྣམ་པར་རྟོག་པར་མི་བྱེད་དོ། །འདོད་པ་ཆུང་བར་འགྱུར་ཞིང་མཆོག་ཏུ་ཆོག་ཤེས་པ་དང་། ཉིན་མོ་སྤྱོད་པའི་སར་འགྲོ་བ་ན་ཡང་ཡིད་ཤིན་ཏུ་མཉམ་པར་བཞག་པར་འགྱུར་རོ། །སེམས་ཤིན་ཏུ་ལེགས་པར་གཟུང་བའི་ཐག་པས་འཛིན་པས་དབང་པོ་རྣམས་མྱུར་དུ་འཛིན་པར་བྱེད་དོ། །ལུས་ཀྱི་རྗེས་སུ་འབྲངས་པའི་བློ་དང་ལྡན་པར་འགྱུར་རོ། །སེམས་ལེགས་པར་བསྲུངས་པ་ལ་ཀུན་ནས་དགའ་བར་འགྱུར་རོ། །ཁམས་དང་སྐྱེ་མཆེད་དང་ཕུང་པོ་རྣམས་ལ་རབ་ཏུ་དཔྱོད་པ་ལ་དགའ་བར་འགྱུར་རོ། །ཚོགས་པ་དང་འདུས་པ་ལ་དགའ་བར་མི་འགྱུར་རོ། །ཉི་མ་ཕྱེད་ཀྱང་སྤྱོད་ཡུལ་ལ་འདྲེ་བར་མི་བྱེད་དོ། །མི་གཡོ་ཅན་ནམ་གཏུམ་མོའམ་ཁྱིམ་ལའང་སྟེན་པར་མི་བྱེད་དོ། །གྲོང་དུ་འཇུག་པའི་རང་བཞིན་ཅན་དུ་མི་འགྱུར་རོ། །གྲོང་ཁྱེར་དང་ལམ་པོ་ཆེ་དང་བཞི་མདོ་རྣམས་སུ་འགྲོ་བ་དང་། འོང་བའི་ངང་ཚུལ་ཅན་དུ་མི་འགྱུར་རོ། །གཉེན་དང་གྲོགས་ལྟ་བ་ལ་བརྩོན་པར་མི་འགྱུར། དེ་ལ་མྱུར་བའི་བློ་དང་ལྡན་པར་འགྱུར་རོ། །རྟག་ཏུ་བརྩོན་པ་དང་ལྡན་པར་འགྱུར་རོ། །ཤེས་པ་དང་རྣམ་པར་ཤེས་པའི་སྤྱོད་ཡུལ་ལ་རྟག་ཏུ་བརྩོན་པར་འགྱུར་རོ། །ཚུལ་བཞིན་ཡིད་ལ་བྱེད་པས་རྟག་ཏུ་ཡང་བླ་མ་ལ་སྟེན་པར་བྱེད་དོ། །རྣམ་པ་དེ་ལྟ་བུའི་ཚུལ་ཁྲིམས་བྱེད་པ་པོ་དེ་ལུས་ཞིག་ནས་ཤི་བའི་ཕ་རོལ་ཏུ་འཐབ་{{page:{number:1173,folio:45a,volume:70}}}བྲལ་གྱི་ལྷ་རྣམས་ཀྱིས་ལས་ཚོགས་པ་རྒྱུན་གྱིས་རྒྱུ་བའི་ལྷ་རྣམས་ཀྱི་ནང་དུ་སྐྱེའོ། །སྐྱེས་པ་ན་ཡང་འདི་ནི་མཆོག་ཏུ་རོལ་མོ་དང་ལྡན་པ་མཆོག་ཏུ་སྐྱིད་པར་གྱུར་པ་དེའི་རྒྱའི་རྗེས་དང་འདྲ་བའི་བདེ་བ་རྣམ་པ་དུ་མ་དང་ལྡན་པར་འགྱུར་རོ། །ས་དེ་ཡང་རི་གཉིས་དག་གིས་ཡོངས་སུ་བསྐོར་བ་ཡིན་ཞིང་དེ་ལ་རྒྱུན་གྱིས་རྒྱུ་བའི་རི་ལ་ནགས་བཞི་ཡོད་པ་རྣམས་ལ་འདི་ལྟ་སྟེ། གྲིབ་མ་སྣུམ་ཞིང་ནག་པ་དང་། རྣམ་པ་དུ་མར་འགྲོ་བ་དང་ཐམས་ཅད་སྐྱེ་བ་དང་རབ་ཏུ་དང་བར་འགྲོ་བའོ། །དེ་ལ་སྣུམ་ཞིང་ནག་པའི་ཞད་ཅན་ནི་ཨིན་དྲ་ནཱི་ལ་འབའ་ཞིག་དང་མཚུངས་པའི་ཁ་དོག་གི་ཤིང་རྣམས་ལ་གསེར་དང་དངུལ་གྱི་འདབ་མ་ཅན་གང་གི་མཛེས་པ་བསྟན་པར་མི་ནུས་པའི་ཕུན་སུམ་ཚོགས་པ་གང་གི་ཡལ་ག་དང་གྲིབ་མ་དཔག་ཚད་ལྔ་བརྒྱ་པ་བརྟོལ་ནས་འགྲོ་སྟེ། ཆེས་གནག་པའི་ཆར་སྤྲིན་བཞིན་ནོ། །དུ་མ་འགྲོ་བའི་ནགས་གཞན་དང་ཐམས་ཅད་སྐྱེ་བ་ཡང་ནགས་གཞན་ཡིན་ཏེ། དེ་དག་ན་ནི་ཤིང་གི་རིགས་དུ་མ་རྣམས་ཡོད་དེ། ལྗོན་ཤིང་དེ་རྣམས་ནི་ཁ་དོག་དུ་མ་དང་དབྱིབས་དུ་མ་དང་། ཚད་དུ་མ་དང་སྡོང་བུ་དུ་མ་དང་བྱའི་ཚོགས་དུ་མས་བསྟེན་པར་གྱུར་པ་ལ་འདི་ལྟ་སྟེ། གསེར་གྱི་སྡོང་བུ་ལ་དངུལ་གྱི་འདབ་མ་དང་བཻ་ཌཱུརྱའི་སྡོང་བུ་ལ་བྱི་རུའི་འདབ་མ་དང་། བྱི་རུའི་སྡོང་བུ་ལ་དངུལ་གྱི་འདབ་མ་དང་། འདྲེན་མའི་སྡོང་བུ་ལ་འདྲེན་མའི་འདབ་མ་དང་། འདྲེན་མའི་གྲིབ་མ་དང་། འཁྲི་ཤིང་གིས་ཁྱབ་པའི་ཤིང་རྣམས་ཏེ། ས་གཞིའི་ཆ་ཡང་འཁྲི་ཤིང་གི་ཁང་པས་ཉེ་བར་དབེན་པ། ས་ཕྱོགས་ཀྱི་ཆ་དེ་ཡང་ཐམས་ཅད་ལས་མཆོག་ཏུ་རྒྱ་ཆེ་བ་དང་མཆོག་ཏུ་དགའ་བའི་བུང་བའི་ཚོགས་རྣམས་སྒྲ་རྣམས་འབྱིན་པས་མཛེས་པ་དང་ལྡན་པ་ཡིན་ལ། རྣམ་པ་དེ་ལྟ་བུ་ནི་ནགས་གཉིས་པ་ཡིན་ཏེ། ནགས་གཞན་ཐམས་ཅད་ངེས་པར་སྐྱེ་བ་ན་ནི་རྣམ་པ་དུ་མའི་འབབ་ཆུ་དང་། ཆུ་ཀླུང་གི་སྒྲ་གྷར་གྷ་རའི་གདངས་ཀྱི་སྒྲ་རྣམ་པ་དུ་མ་དང་ལྡན་པས་ཆུ་ཀླུང་གི་སྒྲས་ས་ཕྱོགས་ཀྱི་ཆ་ཁྱབ་པར་གྱུར་པའོ། །རྨ་བྱ་དང་ཁུ་བྱུག་གི་སྒྲ་མཉན་པར་སྙན་པས་ཀུན་ནས་གང་བའོ། །གཞན་ཡང་རབ་ཏུ་དང་བར་འགྲོ་བ་ནི་བསྟེན་པར་མི་ནུས་པར་དགའ་ཞིང་གསལ་བའི་ཤིང་གི་གཟུགས་{{page:{number:1174,folio:45b,volume:70}}}རྣམས་ཡིན་ཏེ། ནགས་དང་ཉེ་བའི་ནགས་དང་། པད་མའི་ཚལ་རྣམས་ཀྱི་གྲིབ་མའི་ཚོགས་ཀྱིས་ཚོགས་པ་དེ་དག་ཐམས་ཅད་ཤིན་ཏུ་གསལ་བར་མཐོང་ངོ་། །ཡང་ལྷ་གང་དག་རྒྱུན་དེ་ལ་གནས་པའམ་འདྲེ་བར་བྱེད་པ་རྣམས་ཀྱང་ཀ་ཙའམ། ལྷང་ཚེར་སྲབ་མོས་བར་དུ་ཆོད་པའི་གཟུགས་བཞིན་དུ་མཐོང་ངོ་། །གཞན་ཡང་རི་དེའི་གཟི་བརྗིད་ཀྱིས་འཆི་འཕོ་བའི་དུས་སུ་རྣམ་པ་གང་གིས་ལྷ་རྣམས་དུས་བྱེད་པར་འགྱུར་བའི་རྣམ་པ་དེ་དང་དེ་དག་ཉམས་པ་མེད་པ་དང་མ་ལུས་པར་ཡང་རྒྱུན་གྱི་རི་དེ་ལ་མཐོང་བར་འགྱུར་རོ། །དེས་འགྱུར་བ་མེད་པར་འཆི་འཕོ་བ་དེ་མཐོང་ནས་ཀྱང་སྲིད་པ་ལ་ཡིད་འབྱུང་བར་འགྱུར་རོ། །བག་མེད་པ་སྤྱོད་པར་ཡང་མི་འགྱུར་རོ། །དེས་བདག་ཉིད་རྣམ་པར་འཇིག་པར་རིག་པར་འགྱུར་རོ། །དེ་ལྟ་བུའི་ཡོན་ཏན་དང་ལྡན་པའི་སར་སྐྱེ་བ་ནི་དགེ་བའི་ལས་རྣམ་པ་དུ་མ་རྣམས་ཀྱིས་ཡིན་ནོ། །དེས་ན་དེར་སྐྱེ་བའི་ལྷ་དེ་དག་རྣམས་ནི་དང་པོ་ཁོ་ན་རྒྱུན་གྱི་རི་ལ་སྐྱེ་བར་འགྱུར་རོ། །བག་མེད་པས་གནས་པར་ཡང་མི་འགྱུར་ཏེ། བདག་ཉིད་ལོག་པར་ལྟུང་བས་སོ། །དེ་གསར་དུ་སྐྱེས་པར་གྱུར་པ་ན་ནགས་དང་རྫིང་བུ་དང་སྤྲོ་བའི་པད་མའི་ནགས་ལ་རྣམ་པ་སྣ་ཚོགས་པར་མཆོག་ཏུ་དགའ་བའི་འདོད་པའི་ཡོན་ཏན་ལྔ་ཕུན་སུམ་ཚོགས་པས་རྔ་སྒྲ་དང་། ལྷའི་བུ་མོའི་ཚོགས་ཀྱིས་ཡོངས་སུ་བསྐོར་ནས་དགའ་ཞིང་ཀུན་ཏུ་སྤྱོད་པར་བྱེད་དེ། རྣམ་པ་དུ་མ་དང་རྣམ་པར་རྟོག་པ་དུ་མས་རྒྱུན་གྱི་རིའི་ནགས་རྣམས་ལ་སྔར་བཤད་པའི་ལྷ་དེས་སྔོན་དགེ་བའི་ལས་ཀྱི་མཐའ་རྣམས་ལ་སྤྱད་པས་རྣམ་པ་དུ་མའི་རྣམ་པར་རྟོག་པ་རྣམ་པ་མང་པོ་དང་རང་བཞིན་དུ་མར་ཡང་དགའ་བར་བྱེད་དོ། །ལེགས་པར་བྱས་པའི་ལས་ཀྱི་མཐའ་དེས་མཆོག་ཏུ་སྟོབས་དང་ལྡན་པ་དང་གཟི་བརྗིད་མཆོག་དང་ལྡན་པ་དེའི་འདི་ལྟར་དགའ་བ་ཡིན་ཏེ། རི་དེ་དག་ལས་ཤིན་ཏུ་ངོ་མཚར་བར་གྱུར་པའི་རང་བཞིན་གྱི་རྒྱུ་མཚན་ལྔ་མཐོང་ངོ་། །གང་དག་ཅེ་ན། འདི་ལྟ་སྟེ། སྐྱེ་བ་གཞན་གང་ལས་འཆི་འཕོས་པ་དེ་མཐོང་ངོ་། །སྐྱེ་བ་གཞན་གྱི་ལས་གང་གིས་དེར་སྐྱེས་པ་དང་། ལྷའི་རིས་དེ་ནས་ཇི་སྲིད་ཅིག་ན་འཆི་བར་འགྱུར་ཞིང་འཆི་འཕོས་པ་ནས་{{page:{number:1175,folio:46a,volume:70}}}ཀྱང་གང་དུ་སྐྱེ་བ་དང་། དེར་ཡང་བདེ་བ་ཇི་སྲིད་ཅིག་ལ་ཉེ་བར་ལོངས་སྤྱོད་པར་བྱེད་པའོ། །གཞན་གྱི་ལ་ཡང་དེ་བཞིན་དུ་མཐོང་སྟེ། ཡང་ལྷའི་རིས་དེར་དུས་གཞན་ལ་ཡང་ཇི་སྲིད་དུ་བསྐལ་པ་བརྒྱ་འམ། བསྐལ་པ་བྱེ་བ་ཕྲག་བརྒྱ་ན་ཡང་སྐྱེ་བར་འགྱུར་བ་དེས་མཐོང་ལ། ཇི་ལྟར་བདག་ལྷའི་རིས་འདིར་སྐྱེ་བར་ནི་འགྱུར་གྱི། འོན་ཀྱང་དུས་ཀྱི་འགྲིབ་པ་ནི་མ་གཏོགས་ཏེ། ཤེས་པས་གཞལ་བར་མི་ནུས་པའི་རང་བཞིན་ཡིན་པའི་ཕྱིར་རོ། །དེ་དག་རྣམས་ནི་དགེ་བའི་ལས་རྣམས་ཀྱིས་རི་དེའི་གཟི་བརྗིད་ཀྱིས་ངོ་མཚར་བ་འདི་དག་མཐོང་ངོ་། །དེས་ངོ་མཚར་བ་རྣམ་པ་དུ་མ་ཡང་དག་པར་མངོན་པར་མཐོང་ནས་ཀྱང་རང་གི་ལེགས་པར་བྱས་པའི་ལས་ཀྱིས་ཀྱང་ཡིད་འབྱུང་ངོ་། །སྐྱེ་བ་དང་འཆི་འཕོ་བའི་སྲིད་པའི་ངམ་གྲོག་གི་སྐྱོན་གྱིས་དང་པོ་ཁོ་ནར་བསོད་ནམས་ཀྱི་ལས་རྣམས་ལ་ཡང་ཡིད་འབྱུང་བར་འགྱུར་རོ། །གཟེར་ཟུག་མི་བཟད་པ་རྣམས་ཀྱིས་འཇིགས་པའི་སྐྱོན་གྱིས་འདྲེན་མ་རྣམས་ཀྱིས་ཀྱང་ཡིད་འབྱུང་སྟེ། འདྲེན་མ་སྲིད་པའི་ངམ་གྲོག་གི་སྐྱོན་རྣམས་དེས་དེ་ལྟར་མཐོང་ནས་རི་ལ་སོང་ནས་ཀྱང་མངོན་པར་ལྟ་བར་བྱེད་དོ། །སླར་ཡང་དེ་འཁོར་བར་སོང་བའི་འཆི་འཕོ་དང་སྐྱེ་བའི་སྲིད་པའི་ངམ་གྲོག་གི་སྐྱོན་གྱི་ངམ་གྲོག་མི་ཟློག་པ་ཉིན་མཚན་དུ་ཤིན་ཏུ་འཕེལ་བར་འགྱུར་བས་སྡུག་བསྔལ་རྣམ་པ་དུ་མའི་འཕྱང་མོ་རྣམས་མངོན་པར་མཐོང་བར་གྱུར་པས་གཞན་རྣམས་ལ་ཡང་དགའ་བར་མི་འགྱུར་རོ། །ལྷ་རྫས་ཀྱི་འདོད་པའི་ཡོན་ཏན་ཤིན་ཏུ་ཡིད་དུ་འོང་བ་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ཕུལ་དུ་ཕྱིན་པའི་འབྲས་ཆན་དུག་དང་འདྲེས་པ་ཇི་ལྟ་བ་ཡིན་པའི་ཕྱིར། དེའི་ཚེ་བདེ་བ་མ་ཡིན་ཏེ། དེ་རྣམ་པ་དུ་མས་ལྷ་རྫས་ཀྱི་ཡུལ་གྱི་བདེ་བ་རྣམས་ལ་རབ་ཏུ་ཞེ་སྡང་བར་འགྱུར་རོ། །དེ་ལྟར་རབ་ཏུ་ཞེ་སྡང་བ་དེས་ལྷ་གཞན་དང་གཞན་རྣམས་ལ་ཡང་ཕན་པ་དང་བདེ་བ་འདོད་པས་རབ་ཏུ་སྟོན་པར་བྱེད་དོ། །དེ་ལ་ལྷ་གང་དག་ལུས་དང་ངག་དང་ཡིད་བསྒོམས་པ་རྣམས་ལེགས་པར་བྱེད་པའི་ལས་ཅན་དུ་འགྱུར་ཏེ། ཇི་ལྟར་གང་དག་ཆོས་སྨྲ་བ་པོ་དམ་པའི་ཆོས་སྟོན་པ་དེས་སེམས་ཅན་གཞན་དག་རྣམས་བག་{{page:{number:1176,folio:46b,volume:70}}}མེད་པས་བག་མེད་པར་གནས་པ་རྣམས་ལ་རྣམ་པ་དུ་མར་ཤིན་ཏུ་གསལ་བར་སངས་རྒྱས་ཀྱི་གསུང་ལེགས་པར་སྟོན་པར་བྱེད་དོ། །སེམས་ཅན་བག་མེད་པ་རྣམས་ཀྱིས་བག་མེད་པ་ལ་གནས་པ་རྣམས་ཡུལ་གྱི་ངམ་གྲོག་དུ་མར་བྱིང་བར་གྱུར་པ་དེ་དག་རྣམས་ལ་འཇིགས་པ་ལྔ་སྟོན་པར་བྱེད་པ་ནི་འདི་ལྟ་སྟེ། སྐྱེ་བའི་འཇིགས་པ་དང་རྒས་པའི་འཇིགས་པ་དང་ནད་ཀྱི་འཇིགས་པ་དང་འཆི་བའི་འཇིགས་པ་དང་རང་གི་ལས་ཀྱི་འཇིགས་པ་སྟེ། ཇི་ལྟར་ལས་ཀྱིས་སེམས་ཅན་འདི་དག་རྣམས་འབྱུང་བར་འགྱུར་ལ། དེའི་སྐལ་བ་ཅན་དེ་ལྟ་བུར་འབྱུང་བར་འགྱུར་རོ། །འཐུན་པ་ཡིད་དུ་འོང་བ་དང་འབྲལ་བའི་འཇིགས་པ་དང་འདུས་པ་དང་འབྲལ་བའི་འཇིགས་པ་དང་འཇིགས་པ་དེ་བཞི་གང་དག་གིས་རབ་ཏུ་སྟོན་པར་བྱེད་དོ། །འདོད་པའི་སེམས་ཀྱིས་མ་ཡིན། བསྙེན་བཀུར་འདོད་པས་མ་ཡིན། དྲེགས་པས་དང་བསྒྱིངས་པའི་རྒྱུས་མ་ཡིན་ཞིང་། མ་འདྲེས་པར་སངས་རྒྱས་ཀྱི་གསུང་སྟོན་ཏོ། །གཞན་དག་གིས་གཞན་དུ་མ་ཐོས་པའི་དཔེ་དང་ལྡན་པ་རྣམས་ཐོས་པ་ཉུང་བའི་འཇིགས་པས་འདིར་སངས་རྒྱས་ཀྱི་གསུང་བག་ཙམ་ཞིག་བརྗོད་པ་ཡིན་ལ། དེས་དུས་འདའ་བར་འགྱུར་བའི་ཕྱིར་ན་རྒྱུ་མཚན་དང་དཔེ་གཞན་རྣམས་ནི་མ་ཡིན་ཏེ། མ་ཐོས་པ་རྣམས་ཕྱི་ནས་རྗོད་པར་བྱེད་དོ། །རྣམ་པ་སྣ་ཚོགས་པ་རྣམས་འདོད་པས་ནི་དེས་འདའ་བར་འགྱུར་བས་ན་དེས་དེ་ལྟར་ཆོས་འཆད་པར་འགྱུར་རོ། །དེའི་རྒྱུས་དེས་ཀྱང་འཆི་འཕོ་དང་སྐྱེ་བས་བྱས་པའི་འཇིགས་པ་རྣམས་འཁོར་བས་བྱས་པར་མཐོང་ངོ་། །ཆོས་སྟོན་པ་ཐམས་ཅད་ལས་འབྲས་བུ་མང་བར་འགྱུར་བ་ནི་འདི་ལྟ་སྟེ། མ་དང་ཕ་དང་ནད་པ་དང་ལྟ་བ་ལོག་པ་ཅན་ཞི་བའི་ལྟ་བ་སྐྱེ་བར་བྱེད་པ་དང་། འཆི་བའི་ཡུལ་དང་དུས་ཀྱི་སེམས་ཅན་རྣམས་ལ་ཆོས་སྟོན་པར་བྱེད་པ་དང་། གང་འདོད་རྒྱལ་བ་རྒྱུ་མེད་པར་འཁོར་བར་འཇུག་པར་འགྱུར་བ་རྒྱུ་མེད་པའི་འཇུག་པ་ནི་མེད་དོ། །ཆོས་མ་ཐོས་པ་རྣམས་ལ་སྟེ་གང་གིས་ནམ་ཡང་ཆོས་ཐོས་པར་མ་གྱུར་པ་འབྲོག་དགོན་པར་ཞུགས་པ་རྣམས་དང་། ལམ་དུ་འགྲོ་བ་རྣམས་དང་། དེ་ཡང་རྒྱ་མཚོར་རབ་ཏུ་འགྲོ་བ་རྣམས་དང་། གནས་པ་རྣམས་དང་། བག་མེད་{{page:{number:1177,folio:47a,volume:70}}}པ་རྣམས་དང་། རྒྱལ་པོའམ་རྒྱལ་པོའི་བུའམ་ལང་ཚོས་བག་མེད་པར་གྱུར་པ་རྣམས་ཀྱི་རྒྱགས་པ་ཞི་བར་བྱེད་པ་དང་། གང་དག་སྲོག་གཅོད་པ་ལྷག་པར་གྱུར་པ་རྣམས་དང་། བག་མེད་པ་རྣམས་ལ་ཡང་སྲོག་གཅོད་པའི་ཉེས་དམིགས་སྟོན་པའི་དོན་དུ་ཆོས་སྟོན་པར་བྱེད་པ་དང་། དེས་དེ་སྲོག་གཅོད་པ་ལས་ཟློག་པར་བྱེད་དོ། །འཁྲུག་པ་ལ་དགའ་བའི་སེམས་ཅན་རྣམས་མཐོ་རིས་ཀྱི་ལམ་དང་། ཐོས་པ་ཉམས་པ་རྣམས་རྟག་ཏུ་དེ་ལ་མངོན་པར་བརྩོན་པར་བྱ་བ་དང་སྟེ། ཆོས་རབ་ཏུ་བརྩོན་པ་དུ་མས་དེ་ལྟར་བསྟན་པར་བྱའོ། །བུད་མེད་རྣམས་ཀྱང་ཕྲག་དོག་གིས་བཅོམ་པ་དང་། སེར་སྣའི་འཇིགས་པའི་སྐྱོན་གྱིས་མ་བགྲུངས་པ་རྣམས་ལ་ཡང་སེར་སྣ་དགག་པའི་དོན་དུ་ཡང་ཆོས་སྟོན་པར་བྱེད་དོ། །དེ་ཟློག་པར་བྱེད་དོ། །གང་ཟག་བཅུ་གཉིས་པོ་དེ་དག་རྣམས་ལ་གང་གིས་ཆོས་བསྟན་པར་གྱུར་པ་དེ་ཡང་དག་པ་ཇི་ལྟ་བས་ཆོས་སྟོན་པ་པོ་ལུས་ཞིག་ནས་འཐབ་བྲལ་གྱི་ལྷ་རྣམས་ཀྱི་རྒྱུན་གྱི་སར་སྐྱེའོ། །ལས་ཀྱིས་བྱས་པའི་སྐྱེ་བ་དང་འཆི་འཕོ་འདིར་མཐོང་ངོ་། །འཁོར་བ་ཐམས་ཅད་ལ་ཡིད་འབྱུང་བར་འགྱུར་རོ། །ཡང་གང་དག་གིས་ཆོས་བསྟན་པར་མ་གྱུར་པ་དེ་དག་གིས་ནི་བསྟན་པར་བྱས་པ་དེ་ཐམས་ཅད་མ་མཐོང་བར་གྱུར་ནས་དགའ་ཞིང་ཀུན་ཏུ་སྤྱོད་པར་ཡང་བྱེད་དེ། འདོད་པའི་ཡོན་ཏན་དུ་མ་ཕུན་སུམ་ཚོགས་པ་རྣམ་པ་དུ་མར་འདྲུད་པའི་དབྱངས་སྙན་པ་ངལ་སོས་པའི་བྱའི་སྒྲ་ལེགས་པར་འབྱིན་པ་དྲིལ་བུ་གཡེར་ཀའི་སྒྲ་འབྱུང་བ་སྣ་ཚོགས་པའི་ཁ་དོག་དང་དྲི་ཕུན་སུམ་ཚོགས་པའི་པད་མའི་རྫིང་བུ་ལ་བུང་བའི་ཚོགས་བརྒྱ་སྟོང་ཕྲག་གི་སྒྲའི་རྣམ་པ་འདྲེས་པ་སྒྲོགས་པ་རྣམས་ལ་དགའ་བར་བྱས་ནས། གཞན་ཡང་གང་ན་རྒྱུན་གྱི་རིའི་ཞོལ་དང་བང་རིམ་ཡོད་པ་རྣམས་ལ་དེ་དགའ་བར་བྱེད་དོ། །མཆོག་ཏུ་གཟུགས་དང་ཡོན་ཏན་ཕུན་སུམ་ཚོགས་པས་ཡོན་ཏན་གྱི་མཆོག་དང་ལྡན་པའི་ལྷའི་བུ་མོ་རྣམས་ལྷན་ཅིག་ཏུ་གླུ་ལེན་པར་བྱེད་དགའ་བར་གྱུར་པ་དང་མཆོག་གི་རོ་དང་དྲི་དང་མདོག་ཕུན་སུམ་ཚོགས་པས་མཆོག་ཏུ་དགའ་བ་བསྐྱེད་པའི་ཕྱིར་བདུད་རྩི་འཐུང་བར་བྱེད་དོ། །གང་འཐུངས་ནས་ཡང་ཕྱིས་བག་མེད་པར་གནས་པའི་ལྷ་རྣམས་ཆེས་ལྷག་པར་རྒྱགས་པ་{{page:{number:1178,folio:47b,volume:70}}}ཀུན་ཏུ་སྐྱེད་དོ། །གཞན་ཡང་རྒྱགས་པས་གནས་པ་རྣམས་གང་ན་རི་དེའི་བྱ་རྣམ་པར་དགའ་བ་ཞེས་བྱ་བའི་ནགས་ཉེ་འཁོར་དུ་བཻ་ཌཱུརྱའི་སྟེགས་བུ་བྱི་དོར་བྱས་པ་གསེར་གྱིས་བརྒྱན་པའི་སྟེགས་བུའི་ཉེ་འཁོར་ནི་རིན་པོ་ཆེ་སྣ་བདུན་གྱིས་ཉེ་བར་མཛེས་པ་དེ་ལ་ཉེ་བར་སྟེན་པར་བྱེད་དོ། །ཉེ་འཁོར་དུ་བྱས་བསྐོར་བ་ནི་མཆོག་ཏུ་མཛེས་པ་ཤིན་ཏུ་ཡོན་ཏན་ཕུན་སུམ་ཚོགས་པས་ཡོངས་སུ་བསྐོར་བ་དེར་གནས་པར་བྱེད་དོ། །ལྷ་དེ་དག་འདོད་པའི་ཡོན་ཏན་ལྔས་རྩེ་བར་གྱུར་པས་མི་ངོམས་པས་རྟག་ཏུ་ཡང་གདུང་བ་དེ་དག་ཚིམ་པའི་མཐའ་འབྱུང་བ་མེད་དོ། །ཇི་ལྟར་བུད་ཤིང་རླུང་དང་རྣམ་པར་འདྲེས་པའི་མེ་ནི་ངོམས་པ་ནམ་ཡང་འབྱུང་བར་མི་འགྱུར་རོ། །དེ་བཞིན་དུ་སྲེད་པ་དང་བཅས་པའི་བྱིས་པ་ནམ་ཡང་ཚིམ་པའི་མཐའ་འབྱུང་བ་མེད་དེ། དེ་ཅིའི་ཕྱིར་ཞེ་ན། ཐོག་མ་མེད་པའི་དུས་ནས་བཟུང་ནས་འཇུག་པའི་སྲེད་པས་བསླུས་པའི་བྱིས་པ་སོ་སོ་སྐྱེ་བོའི་སྲེད་པ་ངོམས་པ་མེད་པའི་སྲེད་པས་ཉེ་བར་སོང་བའི་ཡིད་དང་། རང་གི་ཡུལ་ལ་ཡང་ངོམས་པ་མེད་པ་རྣམས་བདེ་བའི་དབང་པོས་ནམ་ཡང་ཚིམ་པ་སྐྱེ་བ་མ་ཡིན་ནོ། །དགའ་བར་གྱུར་པའི་སྟེགས་བུ་དེ་ལ་ཁང་བུ་མཆོག་ཏུ་དགའ་བ་མཆོག་ཏུ་རྒྱ་ཆེ་བར་དགའ་བར་གྱུར་པ་མཆོག་ཏུ་ཡོན་ཏན་ཕུན་སུམ་ཚོགས་པར་ལྷ་དེ་འདོད་པའི་ཡོན་ཏན་ལྔ་ལ་རྣམ་པ་དུ་མ་དང་། རྣམ་པར་རྟོག་པ་དུ་མས་འདོད་པ་དུ་མ་དང་ལྡན་པས་ལྷན་ཅིག་ཏུ་དགའ་བར་བྱེད་དོ། །དེ་ནས་བག་མེད་པས་རྒྱུ་བ་དེ་དག་དེ་ལྟར་རྗེས་སུ་ཚོལ་བར་གྱུར་པ་གང་ཡིན་པའི་ལྷ་དེ་དག་རྣམས་བག་ཡོད་པས་བག་ཡོད་པར་གནས་པ་དེ་དག་གིས་དེ་རྣམས་མཐོང་ནས་རྗེས་སུ་བརྩེ་བས་ཀྱང་ཚིགས་སུ་བཅད་པ་རྗོད་པ། ཇི་ལྟར། ཇི་ལྟ་ཇི་ལྟར་སེམས་བྱེད་པ། །དེ་ལྟར་དེས་ནི་འདོད་པར་མཐོང་། །དགེ་བ་ཡིས་ནི་འདོད་པ་འཇིག །མི་དགེ་བས་ནི་རབ་ཏུ་འཕེལ། །སེམས་ཞི་བ་ཡི་ཡིད་ཀྱིས་ནི། །འདོད་པ་མཚོན་དང་དུག་བཞིན་མཐོང་། །བློ་རབ་མ་ཞི་བྱིས་རྣམས་ཀྱིས། །དགའ་བར་གྱུར་པ་མཐོང་བ་ཡིན། །དབང་པོ་རྣམས་དང་ཡུལ་རྣམས་ཀྱང་། །རང་སེམས་འདི་ལ་རག་ལས་ཡིན། །སེམས་ནི་ཀུན་ནས་འདྲེར་སྦྱོར་བས། །ཡོངས་སུ་སྨིན་པར་འགྲོ་བ་ཡིན། །དེ་ཉིད་{{page:{number:1179,folio:48a,volume:70}}}རིང་བར་གྱུར་པ་ཡིས། །བརྟན་པས་ལེགས་པར་འཆིང་བ་ཡིན། །གཟུགས་ཀྱི་སྤྱི་ནི་མ་མཐོང་ན། །ཡོངས་སྨིན་ཇི་ལྟར་སོ་སོ་ཡིན། །གཟུགས་ཅི་འདྲ་བ་དེ་འདྲ་ཀུན། །ཡུལ་ནི་སེམས་ཀྱི་རྒྱུ་ལས་ཡིན། །སེམས་དུལ་བ་ནི་རྟག་ཏུ་ཞི། །སྐྱོན་དང་འདྲེས་པ་རྣམ་པར་སྨད། །ཇི་ལྟར་ཆུ་ནི་གཅིག་ཉིད་ལ། །མདོག་གཟུགས་རྣམ་པ་ཐ་དད་ཡིན། །ཀུན་ཉོན་མོངས་སོགས་སྣ་ཚོགས་ཉིད། །དེ་བཞིན་སེམས་ལ་རབ་ཏུ་འཇུག །གང་ཡང་སྐྱེད་པའི་དབང་གིས་ན། །ཕྱི་ཡི་འཁྲུལ་འཁོར་བྱ་བ་བྱེད། །སེམས་ཀྱི་གཡོ་བས་དེ་ཡི་ངག །འཇིག་རྟེན་འདི་ནི་རབ་ཏུ་འཇུག །སེམས་ཅན་བག་མེད་ཉེར་བཅོམ་པ། །འདོད་པའི་རོ་ལ་དེ་མཆོག་འཛིན། །གཟུགས་རྣམས་ལ་ནི་རྟག་ཏུ་ཆགས། །ཡོངས་སུ་འགྱུར་བ་མི་ཤེས་སོ། །རྒྱུན་གྱི་གྲིབ་མའི་གཟུགས་ལེགས་པ། །ལས་ཀྱི་རྣམ་སྨིན་གང་ཡིན་པ། །དེ་ནི་མཐོང་ནས་ཇི་ལྟར་ལྟ། །འདོད་སྤྱོད་ཡུལ་ལ་དམ་པར་འགྲོ། །གལ་ཏེ་འདོད་པ་རྟག་ཡིན་ན། །དེ་ལས་འབྲལ་བར་འགྱུར་མ་ཡིན། །དེ་ལྟ་ཡིན་དང་འདོད་སྲེད་ལ། །དམ་པར་འགྲོ་མིན་སྦྱང་བ་ནི། །དང་པོར་མི་རྟག་སྡུག་བསྔལ་དང་། །སྟོང་དང་བདག་མེད་ཉིད་ཀྱང་སྟེ། །སྡུག་བསྔལ་རྣམ་སྨིན་ཅན་དེ་ལ། །ཇི་ལྟར་ཆགས་འགྱུར་བློ་ལྡན་རྣམས། །མཐོ་རིས་ལས་ནི་རབ་ཉམས་ནས། །ལས་ཀྱིས་ཁྲིད་པར་གྱུར་པ་ཡིས། །ཡུལ་རྣམས་ཀྱིས་ནི་བསླུས་པའི་ཡང་། །ལས་དེ་དམིགས་པ་མ་ཡིན་ནོ། །དེ་ལྟར་ལྷ་དེ་ནི་བག་མེད་པ་མ་ཡིན་བག་མེད་པས་གནས་པ་མ་ཡིན་པ་དེས་ལྷ་གཞན་དེ་དག་ལ་ཚུལ་དུ་མས་རྗེས་སུ་སྟོན་ཏོ། །ཡང་དག་པར་གྱུར་པའི་ལས་ཀྱི་རང་བཞིན་སོ་སོའི་ལས་ཀྱིས་བྱས་པའི་རང་བཞིན་ཡང་དག་པར་མཐོང་ནས་སོ་སོའི་ལས་ཀྱི་འཇིགས་པས་རྗེས་སུ་བརྩེ་བར་གྱུར་ནས་འཆད་པར་བྱེད་དོ། །དེ་ལྟར་རྒྱུན་གྱིས་རྣམ་པར་རྒྱུ་བའི་ལྷ་རྣམས་རྒྱུན་གྱི་རི་ལ་དགའ་བར་འགྱུར་རོ། །རྣམ་པ་དུ་མས་དེ་ཁོ་ན་ཉིད་ངེས་པར་བྱེད་པ་མཐོང་ངོ་། །གཞན་ཡང་ལྷ་གང་དག་རྒྱུན་གྱི་རི་ལ་གནས་པ་དེ་དག་གི་ནགས་དང་། ཉེ་བའི་ནགས་དེ་དག་མཆོག་ཏུ་དགའ་བར་གྱུར་པ་ཕལ་ཆེར་{{page:{number:1180,folio:48b,volume:70}}}ནགས་དེ་དག་ནི་བཻ་ཌཱུརྱའི་རང་བཞིན་དང་། དངུལ་གྱི་རང་བཞིན་ཡིན་ལ། ཇི་ལྟར་དེ་དག་གི་གཙོ་བོ་རྣམས་ཀྱི་མིང་དུ་གྱུར་པ་ནི་འདི་ལྟ་སྟེ། གྲིབ་མ་གཅིག་པུ་པ་དང་། དེ་ལ་གྲིབ་མ་གཅིག་པུ་པ་ནི་གྲིབ་མ་མེད་པ་ཡིན་ཏེ། དེ་ལ་གྲིབ་མ་གཅིག་པའི་ནགས་ཀྱང་བཻ་ཌཱུརྱའི་རང་བཞིན་མཆོག་ཏུ་དགའ་བ། མནན་ན་ནེམ་ལ་བཏེག་ན་འཕར་བའི་སའི་ཆ་ལ་བྱའི་ཚོགས་ཀྱིས་སྒྲ་ཀུན་ཏུ་སྒྲོགས་པ་པད་མའི་རྫིང་བུ་བརྒྱ་ཕྲག་དང་ལྡན་པ། འབབ་ཆུ་དང་། རྫིང་བུ་དང་། མཚེའུ་བརྒྱ་ཕྲག་དང་ལྡན་པ་རྣམས་ན་ལྷ་དེ་དག་དགའ་བས་གནས་པས་རྣམ་པ་དུ་མར་དགའ་བར་བྱེད་དོ། །དེ་ལ་གྲིབ་མ་གཅིག་པུ་པ་ཉིད་ཀྱི་ནགས་ན་རྫིང་ཆེན་པོ་ལྔ་ལ་ངང་པ་དང་། ཀཱ་རཎྜ་བ་དང་། ངུར་པ་རྣམས་ཕན་ཚུན་དུ་མཆོག་ཏུ་རངས་པར་གྱུར་པས་རྣམ་པ་སྣ་ཚོགས་པའི་སྐད་གདངས་ཀྱི་སྒྲ་ཐོས་ན་ཆེས་དགའ་བ་རྣམ་པ་དུ་མ་ལེགས་པར་བསྒོས་པས་སྒྲོགས་པའི་སྒྲ་རྣམས་ཀྱིས་དགའ་བར་བྱེད་དེ། ཆུ་ལས་སྐྱེས་པ་དུ་མ་ཆུ་ལས་ཡང་དག་པར་བྱུང་བ་རྣམས་ལ་རླུང་གིས་བསྐྱོད་པའི་རླབས་ཀྱི་ཤུགས་ཆེན་པོས་འདམ་གྱི་དྲི་མ་དང་རྣམ་པར་བྲལ་བ། མཆོག་ཏུ་དྲི་མ་མེད་པའི་རྫིང་བུའི་པད་མའི་བུ་ག་དང་། འདབ་མ་གཞན་གྱི་བུ་ག་ལ་ཕན་ཚུན་གཅིག་གྲོགས་སུ་གྱུར་པས་དགའ་ཞིང་ཀུན་ཏུ་སྤྱོད་པར་ཡང་བྱེད་དོ། །དེ་ལ་རྫིང་བུ་ལྔ་པོ་འདི་རྣམས་ཀྱང་ཡོད་དེ། དེ་བཞིན་དུ་མཐོང་ན་དགའ་བ་དང་། ངོམས་པ་མེད་པའི་ཆུ་དང་། བྱ་མངོན་པར་དགའ་བ་དང་། རྟག་ཏུ་ཀུན་དགའ་བ་དང་། ལྷ་རྣམས་དགའ་བའོ། །དེ་དག་ལ་དབྱིབས་དུ་མ་དང་། ཁ་དོག་དུ་མར་གྱུར་པའི་བུང་བ་བརྒྱ་སྟོང་དུ་མ་བཀྲ་བས་མཆོག་ཏུ་དགའ་བར་གྱུར་པའི་བདུད་རྩི་གཅིག་ཏུ་རོ་ལ་སྲེད་པའི་བུང་བ་རྣམས་འཐུང་བར་བྱེད་ཅིང་མཆོག་ཏུ་རྒྱ་ཆེ་བའི་སྒྲ་འབྱིན་པར་གྱུར་ལ། དེ་དག་དེར་ཀུན་ཏུ་སྒྲོགས་པ་ཐོས་པས་ཡིད་འཕྲོག་པ་ལེགས་པར་མཐོང་ནས་ལྷ་རྒྱུན་ན་སྤྱོད་པ་དེ་རྣམས་རབ་ཏུ་རྒྱུག་པར་བྱེད་དོ། །རྫིང་བུ་དེ་དག་རྣམས་ཀྱི་ཆུ་ནི་ཤིན་ཏུ་རབ་ཏུ་དང་བ། མདོག་དང་། དབྱིབས་དང་། མཆོག་ཏུ་དྲི་ཞིམ་པའི་ཆུ་རྣམས་ལྷ་དེ་དག་གིས་ཡང་དག་པར་མཐོང་ནས་རྫིང་བུ་དེ་དག་རྣམས་སུ་རིམ་གྱིས་ཞུགས་ཏེ། ལྷན་ཅིག་སྤྱོད་པ་དང་བཅས་ནས་ཆུའི་རྩེད་མོ་རྣམས་བྱེད་པར་{{page:{number:1181,folio:49a,volume:70}}}འགྱུར་བས་འདོད་པའི་ཡོན་ཏན་ལྔས་ཆེས་ཕུན་སུམ་ཚོགས་པ་ལ་ཉེ་བར་ལོངས་སྤྱོད་པ་དེ་དག་རྣམ་པ་དེ་ལྟ་བུའི་དགའ་བ་ཡང་དག་པར་སྐྱེ་ཞིང་རྣམ་པ་དུ་མར་དགའ་བར་བྱས་ན། གཞན་ཡང་མཆོག་ཏུ་ཡིད་འཕྲོག་པའི་སྒྲ་འབྱུང་བར་འགྱུར་ཏེ། རྣམ་པར་འདྲེས་པ་རྣམ་པ་སྣ་ཚོགས་པ་རྣམས་ལ་འདི་ལྟ་སྟེ། ཀླུའི་སྒྲ་དང་། དྲི་ཟའི་སྒྲ་དང་། ཆུའི་སྒྲ་དང་། རྣམ་པ་སྣ་ཚོགས་པར་བྱ་སྒྲ་འབྱིན་པ་སྟེ། སྒྲ་དེ་དག་རྣམས་ཕན་ཚུན་དུ་རྣམ་པར་འདྲེས་པ་དང་། ཕན་ཚུན་དུ་ཚིག་ཐ་མི་དད་པ་རྣམས་ཀྱིས་དགའ་བར་གྱུར་པའི་ཚིག་དང་གཅིག་ཏུ་རྒྱུན་ན་སྒྲ་སྒྲོགས་པ་ཀུན་ནས་འདྲེས་པ་རྣམས་ཀྱང་དེ་བཞིན་དུ་མཛེས་པ་དང་། དེ་ལྷན་ཅིག་སྤྱོད་པ་དང་བཅས་པའི་ལྷ་དེ་དག་རྣམས་དང་། བྱ་རྣམ་པར་སྒྲ་འབྱིན་པ་ཀུན་ཏུ་འདྲེས་པ་རྣམས་དང་། དེ་བཞིན་དུ་དེ་དག་རྣམས་ཀྱི་གླུའི་སྒྲ་དུ་མ་རྣམ་པར་འདྲེས་པའི་ཚིག་རྣམས་ཐོས་ན་ཡིད་འཕྲོག་པར་འབྱུང་ངོ་། །གང་དག་རིའི་གསེབ་གཞན་རྣམས་ལ་ལྷ་རྣམས་རྩེ་དགའ་བ་དེ་དག་རྣམས་ཀྱི་དོན་འདོད་པ་ཐམས་ཅད་མཆོག་ཏུ་ཕུན་སུམ་ཚོགས་པ་ལ་རྩེ་བ་རྣམས་ལ་གཙོ་བོར་མི་བྱེད་དོ། །གང་ཡང་ཕྱོགས་གཞན་ན་རི་དགས་དང་བྱ་རྣམས་དགའ་བར་བྱེད་ཅིང་། རྣམ་པ་སྣ་ཚོགས་པར་མཆོག་ཏུ་དགའ་བར་གྱུར་པའི་བཟའ་བ་གང་ཡིན་པ་རྣམས་ཟ་བར་བྱེད་པ་དེ་རྗེས་སུ་བཏང་ནས། རྣ་བ་དང་མིག་གཡོ་བ་མེད་པར་གང་རྣམ་པར་འདྲེས་པའི་བྱའི་རྣམ་པར་བརྗོད་པ་དང་། ལེགས་པར་འདྲེས་པའི་གླུའི་སྒྲ་རྣམས་ཉན་པར་བྱེད་དོ། །དེ་ལྟར་བླངས་པའི་མི་རྟག་པ་མཆོག་ཏུ་དགའ་བ་གང་དག་ལན་ཅིག་དང་། ལན་ཅིག་མ་ཡིན་པར་ཡང་གླུའི་སྒྲ་རྣམས་ཉན་པར་བྱེད་དོ། །དེ་ལྟར་གླུ་འདིའི་སྒྲ་དགའ་བར་གྱུར་པ་ཡིན་ཏེ། གང་ལས་གཞན་ན་གནས་པའི་ལྷའི་ཚོགས་རྣམས་ཀྱང་སྤྲོ་བར་འགྱུར་བ་ཡིན་ནོ། །དེ་ནས་དེ་ལྟར་རྒྱུན་ན་རབ་ཏུ་རྣམ་པར་རྒྱུ་བའི་ལྷ་རྣམས་དུས་ཤིན་ཏུ་རིང་པོར་མཆོག་ཏུ་དགའ་བར་གྱུར་པའི་གཞི་རྫིང་བུ་ལྔ་ལ་བདེ་བ་ལ་ལོངས་སྤྱོད་ནས། གང་ན་བཏུང་བ་དགའ་བ་ཞེས་བྱ་བའི་ནགས་བཏུང་བས་ཡང་དག་པར་གང་བ་བགྲོད་ན་དགའ་བར་གྱུར་པ་དེར་འགྲོའོ། །བཏུང་བའི་དོན་དང་རྒྱགས་པས་གནས་པའི་དོན་དུ་དེ་གང་གི་ཚེ་བཏུང་{{page:{number:1182,folio:49b,volume:70}}}བའི་དོན་དུ་དགའ་བ་དེར་རིམ་གྱིས་ཕྱིན་པར་འགྱུར་རོ། །དེའི་ཚེ་ལེགས་པར་བྱས་པའི་ལས་ཀྱིས་བཏུང་བ་གཞལ་དུ་མེད་པ་ཐམས་ཅད་ཀྱི་ཆུ་ཀླུང་རབ་ཏུ་དང་བའི་ཆུ་ལ་དེ་དག་རྣམས་ཆུ་དེའི་ནང་དུ་ནུབ་པར་ཞུགས་སོ། །མཆོག་ཏུ་དྲི་དང་། རོ་དང་། ཁ་དོག་ཕུན་སུམ་ཚོགས་པའི་རྩི་དག་འབྱུང་བར་འགྱུར་རོ། །བཏུང་བ་གང་གི་རེ་ཞིག་དྲི་ཉིད་ཀྱང་དཔག་ཚད་ལྔར་འགྲོ་བར་འགྱུར་རོ། །རྗེས་སུ་འཐུན་པ་དང་བཟློག་པར་ཡང་ལྔས་འགྲོ་བར་འགྱུར་རོ། །ཇི་ལྟར་ཡང་ལྷ་རྣམས་ཇི་ལྟར་འདོད་པ་དེ་ཁོ་ན་བཞིན་དུ་འཐུང་བ་དེ་དག་རྣམས་འགྲུབ་པར་འགྱུར་རོ། །རྗེས་སུ་ཆགས་པའི་སེམས་ཀྱི་དབང་གིས་མཆོག་ཏུ་འཇིགས་པ་རྣམས་ཀྱི་བདེ་བའི་རྩེ་མོ་དེ་དག་རྣམས་ཡིན་ནོ། །འདི་ལྟ་སྟེ། ཇི་ལྟར་འདོད་པར་གནས་རྣམས་སུ་རྒྱུ་བའི་སྐྱེས་བུ་ནི་རང་གནས་དང་བྲལ་བར་གྱུར་ན་ཡང་རང་གི་སེམས་བདེ་བར་ཀུན་ཏུ་རྒྱུ་བས་བདེ་བ་འཕེལ་ན་གང་ཡང་འདོད་པའི་ཡོན་ཏན་ལྔ་ཕུན་སུམ་ཚོགས་པ་རྔ་སྐད་ཡན་ལག་ལྔ་པ་དང་བཅས་པ་དང་། རྣམ་པ་དུ་མར་རང་དབང་དུ་གྱུར་པ་རྣམས་དགའ་བ་ལ་ལྟ་སྨོས་ཀྱང་ཅི་དགོས། དེ་དག་དེ་ལྟར་རྩེ་བར་གྱུར་པ་རྣམས་བཏུང་བ་གང་བཏུང་བའི་སྐྱོན་རྣམས་ཐམས་ཅད་དང་བྲལ་བ། སྙིང་ལ་ཀུན་ནས་ལེགས་པར་ལྡན་པ་གང་ཡང་དྲི་ཞིམ་པོ་ཕུན་སུམ་ཚོགས་པ་རྣམས་འཐུང་བར་བྱེད་དེ། རྣམ་པ་དེ་ལྟ་བུའི་དགའ་བ་སྐྱེ་བར་འགྱུར་བ་དེ་ནི་གང་བརྗོད་པར་ཡང་མི་ནུས་སོ། །དེ་ལྟར་རྒྱགས་པས་རྣམ་པར་རྒྱུ་བའི་ལྷ་དེ་དག་རྣམས་རྩི་འཐུང་བར་བྱེད་ལ་ལྷན་ཅིག་སྤྱོད་པ་དང་བཅས་པ་རྣམས་དུས་ཡུན་རིང་དུ་རྗེས་སུ་འཇུག་གོ། །སྲེད་པས་རྣམ་པར་ཞེན་པའི་ཡིད་ཐོག་མ་མེད་པའི་དུས་ན་འཇུག་པ་ཉམས་སུ་མྱོང་བ་རྣམས་དེ་ཁོ་ན་བཞིན་དུ་གོམས་པར་བྱེད་པས་སྲེད་པའི་དུག་གིས་རྣམ་པར་རྒྱགས་པ་དེ་ལྟར་ངོམས་པ་མེད་པའི་རྒྱུན་ན་གནས་པའི་ལྷ་དེ་དག་རྣམས་འདི་སྙམ་དུ་སེམས་ཏེ། མ་མཐོང་ན་ཡང་བདག་ཅག་རྣམས་རྒྱུན་གྱིས་རི་འདིའི་རྒྱབ་ཏུ་མངོན་པར་འཛེག་པར་བྱའོ་ཞེས་དེ་ལྟར་དེ་དག་རྣམས་ཕན་ཚུན་འཐུན་པར་རྗེས་སུ་འཇུག་པའི་ཡིད་གཅིག་པ་ཉིད་དུ་འདུན་པ་སྐྱེས་པར་གྱུར་ནས་དེ་ལྟར་ཡིན་ནོ་ཞེས་བྱས་ནས་ཐམས་ཅད་ཀྱང་ཡིད་འཐུན་པར་བྱས་ཏེ། གང་ན་རི་{{page:{number:1183,folio:50a,volume:70}}}དེ་ཡོད་པར་རབ་ཏུ་དགའ་བའི་ཡིད་ཀྱིས་མཆོག་ཏུ་གསལ་བ་དང་ལྡན་པ་དེའི་གཟི་བརྗིད་འབར་བར་གྱུར་པ་རང་གི་ལས་ལ་ལོངས་སྤྱོད་པས་གང་ན་རྒྱུན་གྱི་རིའི་སྟེང་དེར་འཕྱོ་བའི་སེམས་ཀྱིས་འབབ་པར་བྱེད་དོ། །ཕྱིན་ནས་ཀྱང་མཆོག་ཏུ་རྫུ་འཕྲུལ་ཆེ་བས་ཡན་ལག་ལྔ་དང་ལྡན་པའི་རྔ་སྐད་དང་ཡང་དག་པར་ལྡན་པས་ཕྱོགས་འཇིག་པར་བྱེད་པ་དྲི་མཆོག་གིས་ཀྱང་གསལ་བར་བྱེད་དོ། །ནམ་མཁའི་དཀྱིལ་ན་སྐར་མ་བས་ཆེས་ལྷག་པའི་ལུས་རྩེ་བ་དང་ལྡན་པས་འཁོད་པར་བྱེད་དོ། །འཁོད་ནས་རྫུ་འཕྲུལ་དང་ལྡན་པས་མཆོག་ཏུ་ལེགས་པར་བྱས་པའི་ལས་དང་ལྡན་པས་གང་ནས་དེ་མཐོང་བར་འགྱུར་བའི་རིའི་རྒྱབ་ན་དྲིལ་བུ་གཡེར་ཀ་རྣམས་དང་། འབབ་ཆུ་དང་། ཆུ་ཀླུང་དང་། རྫིང་བུ་དང་། ཚལ་དང་། འཇུག་ངོགས་དང་། མེ་ཏོག་དང་། བྱའི་སྒྲ་སྐད་ཕུན་སུམ་ཚོགས་པ་དང་། ལྷ་རྫས་མཆོག་གི་དྲི་དང་། རབ་ཏུ་དང་བ་དང་། ཉེ་འཁོར་ཡང་ཀུན་ཏུ་མཉམ་པ་དང་། འོད་དང་ལྡན་པའི་རི་དེའི་རྒྱབ་ཏུ་ཕྱིན་ནས་སླར་ཉིད་ཀྱང་ནམ་མཁའ་ལ་འཁོད་དོ། །མཆོག་ཏུ་སྐྱིད་པའི་ལྷན་ཅིག་སྤྱོད་པའི་གྲོགས་རྣམས་དང་བཅས་པ་ལ་ལྷ་ཁ་ཅིག་གི་ནི་བརྒྱ་ཁོ་ནའོ། །གཞན་གྱི་ནི་ཉིས་བརྒྱའོ། །དེ་མིན་རྣམས་ཀྱི་ནི་སུམ་བརྒྱའོ། །དེ་བཞིན་དུ་རང་གི་ལས་ཀྱི་ཁྱད་པར་གྱིས་ཁྱད་པར་དུ་གྱུར་པ་ཡིན་ནོ། །ལྷན་ཅིག་སྤྱོད་པའི་འཁོར་འཕེལ་བ་དང་འགྲིབ་པ་ནི་གཞན་ཁ་ཅིག་གི་ནི་སྟོང་ངོ་། །གཞན་གྱི་ནི་སྟོང་ཕྲག་གཉིས་སོ། །གཞན་རྣམས་ཀྱི་ནི་སྟོང་ཕྲག་གསུམ་སྟེ། དེ་ལྟར་ཇི་སྲིད་དུ་སྟོང་ཕྲག་ཉི་ཤུར་འགྱུར་རོ། །རྣམ་པ་སྣ་ཚོགས་པའི་གར་དང་རྔ་སྐད་ཀྱི་སྒྲས་བསྒྲགས་པར་གྱུར་པ་ན་དགའ་ཞིང་གླུ་ཡང་ལེན་པས་ནགས་ནས་ནགས་གཞན་ཉེ་བར་སྟེན་ཏོ། །དེ་བཞིན་དུ་པད་མའི་ནགས་ནས་རྩི་བྱེད་པད་མའི་ནགས་རྣམས་སུ་འགྲོ་ལ་རྩི་འབྱུང་བ་དང་ཡང་དག་པར་ལྡན་པ་རྣམས་ནས་རྩིའི་ནགས་སུ་འགྲོ་བར་འགྱུར་ཏེ། ལྷ་དེ་དག་རྣམས་རྔ་སྐད་ཡན་ལག་ལྔ་ཉེ་བར་སྒྲོགས་པར་གྱུར་པའི་རི་དེའི་རྒྱབ་དེ་ན་གཞན་དགའ་བ་ལྷག་པར་གྱུར་པའི་ཁམས་མཆོག་དང་རབ་ཏུ་ལྡན་པར་གྱུར་པ་རྣམས་ལ་འདི་ལྟ་སྟེ། གང་དག་རྡོ་ཡིན་པ་དེ་དག་རྣམས་ནི་ཐམས་ཅད་ཀྱང་རིན་པོ་ཆེའི་རང་{{page:{number:1184,folio:50b,volume:70}}}བཞིན་མཆོག་ཏུ་རྣམ་པར་བཀྲ་བའི་ཆ་ཤས་ཀྱི་སའི་ཆ་རྣམས་ཡིན་ནོ། །ཉི་མ་བས་ཆེས་ལྷག་པའི་འོད་རྣམས་དང་ལྡན་པ། མནན་ན་ནེམ་ལ་བཏེག་ན་འཕར་བ་ནི་ཇི་ལྟར་འཛམ་བུའི་གླིང་པ་རྣམས་ཀྱི་གོ་ན་ཀཱི་མཆོག་ཏུ་འཇམ་པའི་རས་བལ་གྱིས་བཀང་བའམ། གང་ནང་ཚངས་ཅན་དུ་གྱུར་པ་མནན་ན་ནེམ་ལ་བཏེག་ན་འཕར་བ་རྣམས་སམ། འཇམ་པོར་གྱུར་པ་གཞན་ཡང་རུང་སྟེ་རྐང་པ་བཞག་གམ་མ་བཞག་པ་ན་ཡང་ནེམ་པར་བྱེད་པ་རྣམས་ཡིན་ནོ། །དེ་བཞིན་དུ་རྒྱུན་གྱི་རི་གང་ཡིན་པ་དེའི་རྒྱབ་ན་གང་ཆུང་ཟད་རིན་པོ་ཆེར་གྱུར་པའམ། སའི་ཆའམ། ལྗོན་ཤིང་གི་ཡལ་གའམ། རིའི་རྩེ་མོའམ། ཨུད་པ་ལའམ། ནོར་བུའི་རང་བཞིན་རྣམས་ཀྱང་རུང་སྟེ། དེ་ཐམས་ཅད་མཆོག་ཏུ་འཇམ་པ་དང་མཆོག་ཏུ་རེག་ན་བདེ་བ་དང་། མཆོག་ཏུ་མཐོང་ན་ཡིད་འཕྲོག་པས་དགའ་བ་ནི་ཇི་ལྟར་རྣམ་པར་བཀྲ་བ་རྣམས་དང་འདྲ་བ་ཡིན་ནོ། །རྣམ་པར་བཀྲ་བར་གྱུར་པའི་རི་དེའི་རྒྱབ་ཏུ་ཕྱིན་ནས་ལྷ་དེ་རྣམས་དགའ་བར་བྱེད་ཅིང་ཡོངས་སུ་སྤྱོད་དོ། །རྣམ་པ་སྣ་ཚོགས་པའི་བདེ་བའི་སྐལ་བ་ཅན་རྣམས་ལྷན་ཅིག་སྤྱོད་པའི་འཁོར་དང་བཅས་པ་ཕན་ཚུན་དུ་དེ་ལ་རྗེས་སུ་སོང་བས་ཆགས་པའི་ཡིད་ཅན་འདོད་པའི་ཡོན་ཏན་ཐམས་ཅད་ཕུན་སུམ་ཚོགས་པའི་རེག་བྱའི་བདེ་བ་ཉམས་སུ་མྱོང་བར་བྱེད་དོ། །རྒྱུན་གྱི་རིའི་རྒྱབ་ཏུ་ཕྱིན་ནས་མཆོག་ཏུ་དགའ་བར་གྱུར་པའི་ལྷ་བརྒྱ་སྟོང་ཕྲག་དུ་མའི་ཚོགས་ཀྱིས་གང་བ་ཐམས་ཅད་ནས་ཀྱང་གླུ་དང་། གར་མཆོག་དང་ལྡན་པའི་ལྷའི་བུ་མོས་ཡོངས་སུ་བསྐོར་བས་ལྷ་དེ་དག་ལྷའི་ཡུལ་གྱི་བདེ་བ་རྣམས་ཉམས་སུ་མྱོང་བར་བྱེད་དོ། །དེ་དག་རྣམས་དེ་ལྟར་དགའ་བས་དུས་ཡུན་རིང་པོར་ཡན་ལག་ལྔ་དང་ལྡན་པའི་རྔ་སྐད་དང་། ཡུལ་ལྔའི་བདེ་བ་རྣམས་ཀྱང་ཉམས་སུ་མྱོང་བས་དུས་རིང་པོ་འདས་པར་བྱས་ནས་ཚོགས་པ་རྣམས་དང་། འདུས་པ་རྣམས་དགའ་བར་བྱེད་ཅིང་གླུ་མཆོག་གི་སྒྲ་རྣམས་ལ་ཡང་རབ་ཏུ་ཆགས་པར་གྱུར་པ་ལས་ནམ་ཞིག་གི་ཚེ་ན་འཐབ་བྲལ་བའི་འཇིག་རྟེན་པ་རྣམས་ཀྱིས་མཐོང་མ་མྱོང་བ་མཆོག་ཏུ་མིང་དུ་བྱ་བའི་འོད་ཆེན་པོ་མཆོག་ཏུ་ཕལ་ཆེ་བ་གཞན་ཞིག་དེ་དག་རྣམས་ཀྱིས་མཐོང་ནས། ལྷ་གང་དག་སེམས་སྟོབས་ཆུང་བ་དེ་དག་རྣམས་ལས་ཁ་ཅིག་ནི་མ་བཟོད་{{page:{number:1185,folio:51a,volume:70}}}པར་གྱུར་པས་མིག་གཉིས་ལག་པས་བཀབ་ནས་ས་ལ་འགྱེལ་བར་གྱུར་ཏོ། །ལྷ་གཞན་ཁ་ཅིག་ནི་འོད་མ་བཟོད་ནས་ཤིང་གི་གོ་སྐབས་རྣམས་སུ་བཞའ་བར་གྱུར་ཏོ། །རིན་པོ་ཆེའི་རང་བཞིན་གྱི་ཕུག་གི་ནང་དུ་ཡང་ལྷན་ཅིག་སྤྱོད་པའི་འཁོར་དང་བཅས་ཏེ་གབ་པར་གྱུར་ཏོ། །ལྷ་གཞན་གང་དག་སེམས་སྟོབས་ལྷག་པར་གྱུར་པ་དེ་དག་ནི་སེམས་སྟོབས་དང་ལྡན་པས་ཚོགས་པ་རྣམས་དེ་ཁོ་ན་བཞིན་དུ་བྱས་ནས་ཤིན་ཏུ་ངོ་མཚར་བས་ཡིད་ཚིམ་པར་ཕྱིར་ཉིད་ཀྱང་དེས་འགལ་བར་བྱེད་པར་ཡང་མི་རྩི་བར་ལྟ་བར་བྱེད་པར་རྩོམ་སྟེ། འདི་ཅི་ཞིག་ཡིན་པར་གྱུར་ན། དེ་ལྟ་བུ་འདི་གང་གི་ཡིན་རྣམ་པ་དེ་ལྟ་བུ་གང་ཡིན་པའི་འོད་གང་གིས་རི་འདིའི་རྒྱབ་ཏུ་དེ་ལྟ་བུའི་འོད་ཀྱིས་དགའ་བ་དེ་ལྟ་བུའི་རིན་པོ་ཆེ་དང་ལྡན་པ། དེ་ལྟར་ཀུན་ནས་འབར་བ་དང་ལྡན་པར་གྱུར་པ། དེ་སྐད་དུ་ཡང་བརྗོད་ནས་ཇི་ལྟར་བདག་ཅག་རྣམས་ཀྱིས་སྔར་ནམ་ཡང་མ་མཐོང་ངོ་ཞེས་དེ་ལྟར་ཡིད་ལ་བྱས་ཏེ། ནམ་མཁའ་ལ་བལྟ་བར་བརྩམས་པ་ན་ཇི་སྲིད་དུ་འོད་ཆེན་པོར་གྱུར་པ་ལྷུང་བ་མཐོང་སྟེ། མཆོག་ཏུ་གྱུར་པའི་འོད་འབར་བ་དང་ལྡན་པ་དང་། གཡོ་བར་གྱུར་པ་ལྟར་ནམ་མཁའ་ལས་ལྷུང་ངོ་། །ལྷུང་བར་གྱུར་པའི་འོད་དེ་ལ་ཀུན་ཏུ་ལྟ་བར་བྱེད་ཅིང་འོད་ལྷུང་བ་འདིའི་འོད་ཀྱི་ཚད་ནི་ཅི་ཙམ་ཞིག་ཡིན་པར་གྱུར་ན་ཞེས་དེའི་ཚད་ཙམ་འབའ་ཞིག་རྣམ་པར་བརྟགས་པ་ཙམ་གྱིས་བལྟས་ནས་གླེང་རྗོད་ཀྱང་བྱེད་དེ། ཇི་ལྟར་དཔག་ཚད་ལྔ་སྟོང་རྣམས་སུ་འཐབ་བྲལ་གྱི་ནམ་མཁའ་ལ་རབ་ཏུ་འབར་བ་བཞིན་དུ་འོད་འབབ་ཅིང་རབ་ཏུ་ལྷུང་སྟེ། རྣམ་པ་དེ་ལྟ་བུའི་འོད་བྱེད་པ་འདི་གཞལ་བར་ཡང་མི་ནུས་སོ། །དེ་ནས་ཇི་ལྟར་འོད་དེ་དང་ཉེ་བར་གྱུར་པ་དེ་ལྟར་མཆོག་ཏུ་སེམས་སྟོབས་དང་ལྡན་པར་གྱུར་པའི་ལྷ་དེས་ཀྱང་ལྟ་བར་མི་ནུས་པས་མིག་དག་འཛུམས་པར་བྱེད་དོ། །དེ་ཅིའི་ཕྱིར་ཞེ་ན། གཟི་བརྗིད་གང་མ་བཟོད་པས་མིག་རྣམས་ཀྱིས་རྟོགས་པའི་ཡུལ་མ་ཡིན་པའི་ཕྱིར་ཏེ། སླར་ཡང་མིག་འགེབས་པར་བྱེད་དོ། །ལག་པས་ཡུད་ཙམ་ཅིག་བཀབ་ནས་སླར་ཡང་ཅ་ཅོ་ལེགས་པར་སྐྱེད་པའི་ཡིད་ཅན་རྣམས་ཕྱིར་མིག་རྣམ་པར་ཕྱེ་ནས་སླར་ཡང་ནམ་མཁའ་དེ་ཉིད་ལ་ཡང་དག་པར་ལྟ་{{page:{number:1186,folio:51b,volume:70}}}བར་བྱེད་དོ། །དེ་ནས་སླར་ཡང་ནམ་མཁའ་དེ་ཉིད་ལ་ལྟའོ། །དེ་ནས་ཕྱིས་ཡང་ཉེ་བར་སོང་ནས་ལྟ་བར་བྱེད་དོ། །དེའི་ཚེ་དེ་ལྟར་གྱུར་པའི་འོད་དེ་ལ་ཐེ་ཙོམ་དུ་གྱུར་པའི་ཡིད་ཀྱིས་ཕན་ཚུན་དུ་གཏམ་བྱེད་པ་ནི་དེ་ལྟར་ངོ་མཚར་སྐྱེས་པས་ནམ་མཁའ་ལས་རབ་ཏུ་ལྷུང་བར་གྱུར་པ་འདི་དག་ཅི་ཡིན། མཚན་པ་རྣམས་ཀྱིས་ཀྱང་བཟླ་བར་ནུས་པ་མ་ཡིན་པ་གང་གིས་ལྷའི་འཇིག་རྟེན་འདི་ཐམས་ཅད་རབ་ཏུ་འབར་བར་གྱུར་པ་ཉིད་ཀྱི་རྣམ་པ་དེ་ལྟ་བུ་ངོ་མཚར་བ་འདི་ཅི་ཡིན། དེ་ནས་འོད་བབ་པར་གྱུར་ཅིང་རབ་ཏུ་ལྷུང་བར་གྱུར་པའི་འོད་དེ་ཉིད་དུས་ཤིན་ཏུ་རིང་བ་ན་ནམ་མཁར་རབ་ཏུ་ཞི་ཞིང་ནུབ་ལ་ངེས་པར་འགགས་པར་གྱུར་ཏོ། །ནམ་མཁའ་ལ་གནས་ནས་རབ་ཏུ་བབ་པར་གྱུར་པ་དེ་ལེགས་པར་འགགས་པ་དང་། དེ་ནས་ལྷ་གང་དག་ཤིན་ཏུ་སེམས་སྟོབས་དམན་པར་གྱུར་པ་དེ་དག་རྣམས་དེ་འགགས་པར་གྱུར་པའི་ཚེ་ན་ཕྱིར་ཡང་ཕུག་གི་སྒོ་རྣམས་ནས་བྱུང་ནས་རྗེས་སུ་སྤྱོད་པའི་འཁོར་དང་བཅས་པ་རྣམས་འཇིགས་པ་དང་བྲལ་ནས་དེ་དག་ཕན་ཚུན་དུ་གཏམ་བྱེད་པ། རྨད་དུ་བྱུང་བར་གྱུར་པ་དང་། ངོ་མཚར་བ་སྐྱེད་པ་དང་། བདག་ཅག་རྣམས་འཇིགས་པར་བྱེད་པ་པོ་བྱུང་བ་འདི་དག་ཅི་ཡིན་ཞེས་སོ། །དེ་ནས་དེ་སྐད་སྨྲས་ནས་ཀྱང་དེ་ནས་དེ་ཁོ་ན་སྐད་ཕན་ཚུན་དུ་བརྗོད་ཀྱང་ལེགས་པར་ཤེས་པ་ཡང་མ་ཡིན་ནོ། །དེ་ནས་ངོ་མཚར་བ་ཅིག་བྱུང་བ་དེ་དག་ཅི་ཡིན་ཞེས་དེ་ལྟར་དུས་རིང་དུ་སོ་སོར་རྟོག་པར་བྱེད་དོ། །ཅུང་ཟད་ཅིག་ནི་ངོ་མཚར་བས་ཡིན་ལ། རྨད་དུ་བྱུང་བ་དེ་དག་ཅི་བྱུང་བ་ཡིན་ཞེས་དེ་ནས་དེ་ལྟར་དུས་ཡུན་རིང་དུ་རྟོག་པ་ཅུང་ཟད་ཅིག་ནི་འཇིགས་པས་ཡིན་ནོ། །དེ་ནས་དེ་ལྟར་རྒྱུན་གྱི་རྒྱབ་ན་གནས་པའི་ལྷ་རྣམས་དགའ་བ་དང་། ཀུན་ཏུ་སྤྱོད་པར་ཡང་བྱེད་པ་ལས་གཞན་ཡང་གཡོ་བའི་སེམས་ཡིན་པས་དང་། ཡུལ་གྱིས་ཀུན་ནས་འཕྲོག་པའི་ཕྱིར་རྣམ་པ་དུ་མ་སྤྱོད་ཅིང་ཀུན་ཏུ་སྤྱོད་པར་ཡང་བྱེད་དེ། རྣམ་པ་མང་པོ་དང་རྣམ་པར་རྟོག་པ་དུ་མར་རྔ་སྐད་ཡན་ལག་ལྔ་པས་ནགས་དང་ཚལ་རྣམས་སུ་དུས་ཡུན་རིང་པོར་འདའ་བར་ལྷ་དང་ལྷ་མོ་བརྒྱ་སྟོང་ཕྲག་ཁྲག་ཁྲིག་དུ་མས་ཡོངས་སུ་བསྐོར་ནས་ལྷ་ཤིན་ཏུ་འཐབ་བྲལ་དང་། ཤིན་ཏུ་འཐབ་བྲལ་གྱི་མངའ་བདག་མུ་སུ་ལུན་{{page:{number:1187,folio:52a,volume:70}}}དྷ་རྒྱུན་གྱི་རྒྱབ་དེ་ཉིད་ན་གནས་ཏེ། རྔ་སྐད་ཡན་ལག་ལྔ་པས་ཉེ་བར་སྒྲོགས་པར་བྱེད་དོ། །དུས་རིང་དུ་འདའ་བར་ཡང་ལྷ་དང་ལྷ་མོ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཏེ། ལྷ་ཤིན་ཏུ་འཐབ་བྲལ་ཡང་ཤིན་ཏུ་འཐབ་བྲལ་གྱི་མངའ་བདག་མུ་སུ་ལུན་དྷ་དང་དེ་ཁོ་ན་བཞིན་དུ་རྒྱུན་གྱི་རྒྱབ་ཏུ་གནས་ནས་རྔ་སྐད་ཡན་ལག་ལྔ་པ་བསྒྲགས་པར་གྱུར་པ་དང་། ཡིད་ཀྱང་རབ་ཀྱི་མཆོག་ཏུ་དགའ་བས་པད་མའི་སྟན་རྣམས་ལ་ཡང་ལེགས་པར་གནས་པ་རྣམས་ལ། ལྷ་བརྒྱ་སྟོང་དུ་མས་རྒྱན་དང་ཆ་བྱད་སྣ་ཚོགས་པ་དང་ལྡན་པ་འོད་ཟེར་ཡང་དུ་མ་དང་ལྡན་པ་རྣམས་ཀྱིས་གླུ་དང་རོལ་མོ་བརྒྱ་སྟོང་ཉེ་བར་བསྒྲགས་པར་གྱུར་པ་མཆོག་ཏུ་སྙན་པར་རྗེས་སུ་ཞུགས་པ་ཡིད་ཤིན་ཏུ་རབ་ཏུ་དགའ་བས་རི་དེ་ལ་རྟག་ཏུ་ནམ་མཁའ་གང་བ་བཞིན་དུ་སྟེ། དེ་ན་གནས་པའི་ཚོགས་པ་ཐམས་ཅད་ཀྱིས་རྣམ་པ་དུ་མ་དང་། རྒྱན་དང་ཆ་བྱད་དུ་མ་དང་། གཟུགས་དུ་མ་དང་། ཡོན་ཏན་བརྒྱ་སྟོང་དུ་མ་རྣམས་དང་ལྡན་པའི་ལྷའི་བུ་མོ་རྣམས་ཀྱིས་ཡོངས་སུ་བསྐོར་ཏེ་རི་དེའི་རྒྱབ་ན་ལྷའི་ཚོགས་རྣམས་གནས་ནས་འདོད་པའི་ཡོན་ཏན་ལྔས་དགའ་བར་བྱེད་པ་རྣམས་མཐོང་ངོ་། །དེ་དག་རྣམས་འཐབ་བྲལ་གྱི་མངའ་བདག་གིས་མངོན་པར་མཐོང་ནས་ཤིན་ཏུ་མཆོག་ཏུ་རངས་པས་ལྷན་ཅིག་རྗེས་སུ་སྤྱོད་པ་དང་བཅས་པ་རྣམས་རིངས་པ་དང་བཅས་པ་ཉིད་ཀྱིས་ཚོགས་པའི་རྒྱུན་གང་ལ་སོ་སོར་གནས་པར་ཉེ་བར་རྒྱུག་པར་བྱེད་ལ། དེ་དག་རྣམས་ཀྱིས་ཀྱང་མུ་སུ་ལུན་དྷ་དེ་མངོན་པར་མཐོང་ནས་རིངས་པ་དང་བཅས་པས་གང་ན་ལྷའི་བདག་པོ་ཡོད་པ་དེར་ཕྱི་བཞིན་འབྲང་བའི་འཁོར་དང་བཅས་པ་རྣམས་ཉེ་བར་རྒྱུག་པར་བྱེད་དེ། རོལ་མོ་དང་གླུ་དང་བཅས་པ་ལ་གླུ་ལ་རབ་ཏུ་རྗེས་སུ་དགའ་བའི་ཡིད་ཅན་དེ་དག་རྣམས་ཕན་ཚུན་འདྲེ་བར་གྱུར་པས་གནས་བཞིན་དུ་རྟག་ཏུ་ནམ་མཁའ་ལ་དང་། རི་དེའི་རྒྱབ་ལ་ཡང་གར་བྱེད་པར་འགྱུར་བ་དང་། གླུ་ལེན་པར་འགྱུར་བས་ཀྱང་མུ་སུ་ལུན་དྷ་མངོན་པར་སྟོད་པར་བྱེད་ཅིང་། རྔ་སྐད་ཡན་ལག་ལྔ་དང་ལེགས་པར་ལྡན་ཞིང་ཡང་དག་པར་ལྡན་པས་དུས་ཡུན་རིང་པོར་རྩེད་མོ་དུ་མ་བྱེད་དོ། །དེ་དག་རྣམས་དེ་ལྟར་རྩེ་བར་བྱེད་{{page:{number:1188,folio:52b,volume:70}}}པ་དང་དགའ་བར་ཡང་བྱེད་པ་ལས། གཞན་ཡང་དུས་རིང་དུ་འདའ་བར་གྱུར་པ་ན་རྣམ་པ་དེ་སྲིད་ཁོ་ནའི་འོད་ཀུན་ཏུ་བྱུང་བར་གྱུར་པ་ནི་སྔ་མ་ཁོ་ན་བཞིན་ཏེ། དེ་ནས་གཞན་ཡང་ལྷ་རྣམས་སྐྱེས་པ་ནི་མཆོག་ཏུ་ངོ་མཚར་བ་ཡང་དག་པར་སྐྱེས་པ་སྟེ། གཞན་འགའ་ཞིག་ནི་ཤིན་ཏུ་འཇིགས་པའི་ཡིད་ཀྱིས་གང་ན་ལྷའི་བདག་པོ་ཡོད་པ་དེར་ཡང་དག་པར་འཁྱུད་པར་བྱེད་དེ། ཤིན་ཏུ་སྐྲག་པ་སྙིང་ལ་རྗེས་སུ་ཞུགས་པའི་ཕྱིར་རོ། །གཞན་ནི་ནམ་མཁའི་དཀྱིལ་དུ་ལྟ་བར་གྱུར་པས་དཀྱིལ་དེ་ལ་ཆེད་ཆེ་བ་སྐྱེའོ། །གཞན་འོད་དེ་ལྷུང་བའི་དོན་གང་ཡིན་པ་ཐོས་པ་རྣམས་ནི་ལྷུང་བ་དེ་ངེས་པར་ཤེས་པ་པོ་ལྷ་མུ་སུ་ལུན་དྷ་ལ་སོགས་པ་བག་མེད་པ་དང་བྲལ་བ་རྣམས་དེའི་ཚེ་གུས་པ་དང་མ་བྲལ་བས་སངས་རྒྱས་ལ་རབ་ཏུ་ཕྱག་འཚལ་བར་བྱེད་དོ། །གཞན་དག་ནི་སེམས་སྟོབས་ཉམས་པ་དང་བརྟན་པར་གནས་པ་བཅོམ་པས་ཕུག་གི་སྒོ་དང་ཤིང་གསེབ་རྣམས་སུ་གབ་པར་འགྱུར་རོ། །གཞན་ནི་སླར་ཡང་གང་ན་འཐབ་བྲལ་གྱི་བདག་པོ་ཡོད་པ་དེར་སྐྱབས་པའི་དོན་དུ་རྒྱུག་པར་བྱེད་དེ། སྐྱབས་བཙལ་བའི་དོན་དུའོ། །དེ་དག་དེ་ལྟར་མཆོག་ཏུ་ངོ་མཚར་རྨད་དུ་བྱུང་བའི་ཤེས་པ་པོ་མངོན་པར་མཐོང་ནས་ཐམས་ཅད་ཀྱི་མུ་སུ་ལུན་དྷ་ལ་གསོལ་པ། འོད་ནམ་མཁའ་ལ་གནས་ནས་ལྷུང་བ་གང་ཡིན་པ་དེ་དག་ཇི་ལྟ་བ་བཞིན་དུ་ལྷས་ཤེས་པར་མཛད་དུ་གསོལ། ལྷ་ལེགས་པར་ཤེས་པར་མཛོད་དང་རྣམ་པ་དེ་ལྟ་བུ་ལྷུང་བ་དེ་ཅི་ལགས། དེ་ནས་ལྷ་དེ་དག་རྣམས་གང་ཡིན་པས་མི་ཤེས་པའི་དོན་དེ་དག་རྣམས་ཀྱིས་ལྷའི་བདག་པོ་དེ་ལ་འདི་སྐད་ཅེས་སྨྲས་སོ། །ཇི་ལྟ་བར་བདག་ཅག་རྣམས་ཀྱིས་མི་འཚལ་ན་ལྷ་རྣམས་ཀྱི་བདག་པོ་ངོ་མཚར་བ་དེ་དག་ཅི་ལགས། འདི་དག་བདག་ཅག་གིས་མཐོང་ལགས་ཀྱང་རྟོགས་པ་ནི་མ་ལགས་རྣམ་པ་དེ་ལྟ་བུ་འདི་ཅི་ལགས། དེ་ནས་ལྷའི་ཚོགས་ཐམས་ཅད་འདུས་པ་ལ་འཐབ་བྲལ་བ་རྣམས་ཀྱི་བདག་པོས་འདི་སྐད་ཅེས་བརྗོད་དོ། །རུང་གིས་གང་ཞིག་བདག་ཉིད་ཐམས་ཅད་ཁོ་ནས་ནམ་མཁའ་ལས་ལྷུང་བ་དེ་དག་ནི། མཆོག་ཏུ་ངེས་པར་འབར་བ་གང་ཡིན་པ་དེ་ནི་མིག་ལས་འདས་ནས་ལྷག་{{page:{number:1189,folio:53a,volume:70}}}པར་གནས་པ། ཁྱེད་རྣམས་ཀུན་ནས་སྐྲག་པར་བྱེད་པ་དང་ངོ་མཚར་བ་སྐྱེད་པར་བྱེད་པ་རྣམས་ཉོན་ཅིག །དེ་ནས་ངོ་མཚར་བས་ཡིད་ཚིམ་པ་མེད་པའི་ཀུན་ནས་འདུས་པ་དེ་དག་རྣམས་ཉིད་ཐམས་ཅད་ལ་འཐབ་བྲལ་གྱི་བདག་པོ་དེས་འདི་སྐད་བརྗོད་དེ། ཉོན་ཅིག་དང་གང་ཡང་ལྷུང་བ་དེ་དག་ནི་རྣམ་པ་ཐམས་ཅད་དུ་ཚད་དང་། མདོག་དང་། དབྱིབས་དང་། ཚེའི་ཚད་རིང་བ་དང་། སོ་སོའི་ལས་རྣམས་ཀྱང་རེ་རེ་ཞིང་བརྒྱ་འགྱུར་གྱིས་ལྷག་པར་གྱུར་པའི་ལྷའི་རིགས་བདག་ཅག་གི་སྟེང་ན་གནས་པ་ནི། བྱང་ཆུབ་སེམས་དཔའ་རྣམས་ཀྱི་གཞལ་ཡས་ཁང་སྟེ། མཆོག་ཏུ་རྣམ་པར་དག་པའི་ཚུལ་ཁྲིམས་རྣམ་པ་ལྔ་མ་ཉམས་པ། མ་བརྟོལ་བ། མ་ཟགས་པ། བརྟན་པ། སྙིང་པོ་དང་ལྡན་པ་དང་རྣམ་པ་དུ་མར་ཡང་སྟེ། མིར་གྱུར་པ་གང་དག་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་དགའ་ལྡན་གྱི་ལྷ་ཞེས་བྱ་བ་དེ་དག་རྣམས་ཀྱི་ནང་དུ་སྐྱེ་བར་འགྱུར་རོ། །དེ་དག་གི་ཡང་རྩེད་མོ་གང་ཡིན་པ་དང་། དགའ་བ་གང་ཡིན་པ་དང་། ནགས་ཚལ་གང་ཡིན་པ་དང་། ལྷའི་བུ་མོ་གང་ཡིན་པ་དང་། འོད་ཟེར་གྱི་རྣམ་པ་ཇི་ལྟ་བུ་གང་ཡིན་པ་དང་། གང་ཡང་གཟུགས་དང་། གཟི་བརྗིད་གང་ཡིན་པ་དང་། གང་ཡང་ཤེས་རབ་དང་། གང་ཡང་ཚེ་རིང་བ་དང་། ཇི་སྲིད་དུ་རྣམ་པ་དུ་མ་རྣམས་དང་གང་ཡང་བདེ་བ་རྣམས་དང་ལུས་དང་། ཡིད་དང་། གང་ཡང་ལོངས་སྤྱོད་དང་། རྣམ་པ་ཇི་ལྟ་བུའི་གཟུགས་ཀྱི་ལྷའི་བུ་མོ་རྣམས་ཀྱི་ཡང་ཁྱད་པར་ལ་འཐབ་བྲལ་གྱི་ལྷས་བཅུ་དྲུག་ཆར་ཡང་མི་ཕོད་དོ། །དེ་དག་རྣམས་ཀྱི་གཟི་བརྗིད་གང་ཡིན་པ་འདི་བདག་ཅག་རྣམས་ཀྱིས་བརྗོད་པར་མི་ནུས་སོ། །དེ་དག་རྣམས་ཀྱི་ཁྱད་པར་གྱིས་བདག་ཅག་རྣམས་སྲིན་བུ་མེ་ཁྱེར་ཙམ་དུ་ཡང་གཟི་བརྗིད་ཀྱིས་མི་ཕོད་ལ་ལོངས་སྤྱོད་ཀྱིས་ཀྱང་མི་ཆོག་གི་ཅུང་ཟད་ཙམ་ཆ་འདྲ་བར་ཟད་དོ། །དེ་དུས་རིང་པོར་རྣམ་པ་དུ་མར་བདེ་བ་རྣམས་ལ་ལོངས་སྤྱོད་ནས་ལྷའི་མཆོག་ཏུ་དགའ་བར་གྱུར་པའི་བདེ་བ་མཆོག་འདོད་པའི་ཡོན་ཏན་ལྔ་དང་ལྡན་པར་གྱུར་པ་རྣམ་པ་སྣ་ཚོགས་པའི་ཡུལ་ལ་ལོངས་སྤྱོད་པ་དགའ་བར་གྱུར་པ་ནི་འཐབ་བྲལ་གྱི་ལྷ་རྣམས་ལས་རིམ་པ་ཐམས་ཅད་ཀྱིས་ཤིན་ཏུ་འདས་པ་{{page:{number:1190,folio:53b,volume:70}}}ཡིན་ཞིང་། དུས་ཡུན་རིང་དུ་འདས་པའི་ཕྱིར་དང་། དེའི་ལས་རྣམས་ཀྱང་ཟད་པས་དང་། མི་རྟག་པའི་ཐོག་ངེས་པར་བབ་པས་དང་། ངེས་པར་མྱོང་བར་འགྱུར་བ་ཡིན་པས་ཏེ། སེམས་ཅན་ཐམས་ཅད་ཀྱིས་ངེས་པར་མྱོང་བར་འགྱུར་བར་ངེས་པ་ནི་གང་ལོངས་སྤྱོད་དང་ན་ཚོད་དང་ཤེས་པ་རྣམས་སེམས་ཅན་ཐམས་ཅད་ཀྱིས་ངེས་པར་མྱོང་བར་འགྱུར་བ་ནི་མི་རྟག་པའི་དབང་གིས་ན། ཚེ་ཡོངས་སུ་ཟད་པས་དང་། ལེགས་པར་བྱས་པའི་ལས་རྣམས་ཀྱང་ཡོངས་སུ་ཟད་པར་གྱུར་ནས་འཆི་འཕོས་ནས་དགའ་ལྡན་གྱི་ལྷའི་རིགས་དེ་ལས་ལྟུང་བ་ཡིན་ནོ། །འབྱུང་བར་འགྱུར་བའི་འདུས་བྱས་དེ་ནི་སྣ་ཚོགས་པའི་བུད་ཤིང་དང་ཆུ་དང་ཡང་དག་པར་ལྡན་པས་འདི་ལྟ་སྟེ། སྐྱེ་བ་དང་ལྡན་པའི་ཡན་ལག་རྣམས་ཀྱང་གར་སྐྱེས་པའི་འདུས་བྱས་རྣམས་ནི་སྟོབས་ཀྱིས་མི་འཇིགས་པ་དེ་ནི་ཁམས་གསུམ་ན་ཡོད་པ་མ་ཡིན་ཏེ། མི་ཟད་པ་དང་མཐར་ཐུག་པར་མི་འགྱུར་ན་ནི་དེ་དག་རྟག་པར་འགྱུར་བ་ཞིག་ན། སེམས་ཅན་དང་བཅས་པ་རྣམས་ལ་གནས་སྐབས་འདི་ནི་དམིགས་པ་ཡང་མ་ཡིན་ཏེ། འདུས་བྱས་རྣམས་ནི་འཇིག་པར་འགྱུར་བའི་ངོ་བོ་ཡིན་པའི་ཕྱིར་རོ། །སེམས་ཅན་ངེས་པར་ལྟུང་བའི་མཐའ་པ་ཡིན་པས་བདག་ཅག་གི་ལྷའི་རིས་སུ་དེ་དགའ་ལྡན་ནས་ལྷུང་ངོ་། །དེའི་ཡང་ལེགས་པར་བྱས་པའི་ལས་ཟད་ནས་དེའི་རྗེས་ཉིད་ལ་འཆི་འཕོ་བར་འགྱུར་རོ། །སྣུམ་དང་སྡོང་བུ་ཟད་པ་ན་སྒྲོན་མ་སྒྲོན་མའི་ཡུལ་ཕྱོགས་སུ་དུས་ཀྱི་རླུང་གིས་ཡིད་རྣམས་རབ་ཏུ་ཉམས་པར་འགྱུར་རོ། །ཇི་ལྟར་ས་བོན་གྱི་རྣམ་པ་ཉམས་པའི་དུས་ཀྱི་རྗེས་ཐོགས་ལ་མྱུ་གུ་སྐྱེ་བར་འགྱུར་བ་དེ་བཞིན་དུ་ལས་དང་བཅས་པར་ལྐོག་ཏུ་གྱུར་པའི་ཚེ་ཡོངས་སུ་ཟད་པར་གྱུར་པ་དེ་དག་དེའི་རྗེས་ལ་དེ་ལྟར་འཆི་འཕོའོ། །དེའི་འོད་དེ་དག་ཁྱེད་ཀྱིས་མཐོང་བར་ཟད་དོ། །ལས་ཡོངས་སུ་ཟད་ནས་ཤི་བའི་རོ་དེའི་ལུས་རྣམ་པར་ཉམས་པ་དེའི་འོད་ཀྱང་འདི་ཡིན་ན། གང་ཡང་གཞན་ལས་གཅིག་གིས་ཡོངས་སུ་སྤྲུལ་པའི་མཆོག་ཏུ་རྒྱ་ཆེ་བས་མཆོག་ཏུ་རྒྱ་ཆེ་བར་གྱུར་པ་ངེས་པར་འབྱུང་བའི་ལས་ཀྱི་འབྲས་བུ་དགེ་བས་སྤྲུལ་པ་མཆོག་ཏུ་འོད་ཀྱི་རང་བཞིན་ཡིན་པ་དེའི་དཔེ་བརྗོད་པ་འདིས་ནི། ཀྱེ་འཐབ་བྲལ་{{page:{number:1191,folio:54a,volume:70}}}བ་རྣམས་དཔེ་བརྗོད་པ་གོ་བར་གྱིས་ཤིག་དང་། གང་ལ་རྣམ་པ་འདི་ལྟ་བུའི་འོད་ཡོད་ན་འོད་དང་རྒྱན་དུ་མས་མངོན་པར་བརྒྱན་པ་མཆོག་ཏུ་ཡིད་དུ་འོང་བ་གང་ཡིན་པའི་དཔེ་བརྗོད་པར་བྱ་བར་མི་ནུས་ཏེ། དེ་རྣམ་པ་འདི་ལྟ་བུའི་དགེ་བའི་ལས་ཀྱིས་བཞི་འགྱུར་དུ་སྤྲུལ་པ་དེ་ཡང་ཡོངས་སུ་ཉམས་པར་གྱུར་ན། སུམ་འགྱུར་གྱི་ཤིན་ཏུ་ཆུང་བའི་ལས་ཀྱིས་སྤྲུལ་པ་འཐབ་བྲལ་བ་རྣམས་སུ་སྐྱེས་པ་ཁྱེད་ཅག་རྣམས་ཀྱི་བདག་གི་དངོས་པོ་རྙོག་མ་དང་བཅས་པ་དམན་པའི་ལུས་རྣམས་ལ་ལྟ་ཅི་སྨོས། དེ་ནས་དེའི་ཚེ་མུ་སུ་ལུན་དྷས་ཚིགས་སུ་བཅད་པ་བརྗོད་པ་ཇི་ལྟར། མི་རྟག་མིག་བཟློག་འོད་ཀྱིས་ནི། །རབ་ཏུ་བསྲེགས་པ་དགའ་ལྡན་ལྷ། །དེ་དབང་ལྟོས་ནས་ངེས་པར་འགག །མར་མེ་སྣུམ་ནི་ཟད་པ་བཞིན། །ལས་ཀྱིས་འཕེན་པས་འཕངས་པ་ཡི། །བཅུ་གཉིས་རྩིབས་ནི་སྟོབས་པོ་ཆེ། །ལས་ཀྱི་འཁོར་ལོ་འཁོར་བ་འདི། །ལྟུང་ཞིང་སྐྱེ་བས་གཡོ་བ་ཡིན། །རྣམ་པ་སྣ་ཚོགས་ཡུལ་རྩོམ་པ། །དུ་མའི་ཁ་དོག་དང་ལྡན་པའི། །དགའ་ལྡན་ལྟུང་འགྱུར་རང་དབང་མེད། །དུས་ཀྱི་དབང་གིས་འོང་བ་ཡིན། །དུས་ཀྱི་དབང་གིས་ཞུགས་པ་ནི། །ཇི་ལྟར་ཤིང་རྣམས་སྐྱེ་བ་ཡིན། །དེ་ཡང་དུས་དང་ཕྲད་ནས་ནི། །འོད་ནི་འདིར་ནི་འོངས་པ་ཡིན། །ཇི་ལྟར་དུས་སུ་ལེགས་ཕྱིན་ནས། །ལྷ་ནི་བདེ་བར་འགྱུར་བ་ཡིན། །ཕྱི་ནས་དེ་ཉིད་ཀུན་བཏང་ནས། །དབང་དང་བྲལ་བས་དེ་ལྟུང་ངོ་། །ལས་ཀྱི་དུས་ནི་ཡོངས་ཐོབ་ནས། །འཇིག་རྟེན་འདི་ནི་ཡོངས་སུ་འཕེལ། །བདེ་ལྡན་སྡུག་བསྔལ་ལ་ལྡན་འགྱུར་བ། །དུས་ཀྱི་དབང་གིས་འོང་བ་ཡིན། །གལ་ཏེ་བདེ་འམ་སྡུག་ཀྱང་རུང་། །འཇིག་རྟེན་རྟག་པར་ཡིད་བརྟན་མིན། །རྒྱུ་དང་རྐྱེན་གྱིས་བསྐྱེད་པ་ཡི། །བདེ་སྡུག་རྣམ་པ་ཐ་དད་དེ། །ཡོད་མིན་བདེ་བ་འགའ་ཞིག་ནི། །དེ་དག་ལས་དབང་རྗེས་སུ་འགྲོ། །དེ་ལྟར་སྡུག་བསྔལ་མི་འདོད་ཀྱང་། །སྐྱེས་བུ་ལས་ཀྱི་རྒྱུ་ཅན་ཡིན། །ཕན་ཚུན་འབྲས་བུ་ཀུན་བྱུང་ནས། །འདུས་བྱས་ཀུན་ནི་རབ་ཏུ་འཇུག །དེ་ཉིད་རྒྱུར་ནི་ཤེས་བྱས་པས། །འཕགས་པའི་བདེན་པ་བཞི་ཡིན་ཏེ། །འཕགས་པའི་བདེན་པ་རྟོགས་པ་{{page:{number:1192,folio:54b,volume:70}}}ཡི། །སྐྱེས་བུ་རྟག་ཏུ་གྲོལ་བ་ཡིན། །ཡུལ་ལ་ཤིན་ཏུ་རྨོངས་པ་ཡི། །སྐྱེ་དགུ་འཁོར་བ་འཁོར་ལོ་བཞིན། །དོན་རིག་དེ་ཉིད་ལ་མཁས་པའི། །སྐྱེ་བོ་ཡང་ནི་གྲོལ་བ་ཡིན། །དེ་དེ་ལྟར་རྟོགས་སེམས་ཅན་ནི། །སྐྱེ་དགུ་ཐམས་ཅད་རྟག་པ་མིན། །བློ་ལྡན་ལེགས་པར་བྱ་བ་གྱིས། །སྐྱོན་རྣམས་ཀྱང་ནི་སྤང་བར་གྱིས། །དེ་ལྟར་འཇིགས་པ་དང་བཅས་པའི་འཐབ་བྲལ་གྱི་ལྷ་ཤིན་ཏུ་འཐབ་བྲལ་ལ་སོགས་པ་དེ་དག་རྣམས་ལ་རྣམ་པར་རྟོག་པ་དུ་མས་ཀྱང་ལམ་དེ་སྟོན་པ་པོ་ཆོས་ཉིད་དང་ཉེ་བར་འབྲེལ་བའི་འཐབ་བྲལ་གྱི་མངའ་བདག་དེས་ཆོས་བསྟན་ཏོ། །དེ་ནས་ལྷ་དེ་རྣམས་བསམ་པ་ཐ་དད་པ་སྐྱེས་པའི་ཡིད་ཅན་རྣམས་ལ་འགའ་ཞིག་ནི་སྐྱོ་བར་གྱུར་པའི་ཡིད་ཅན་དུ་གྱུར་ཏོ། །ཁ་ཅིག་ནི་འཁོར་བ་ལ་མངོན་པར་ཕྱོགས་པར་གྱུར་པའི་ཡིད་ཅན་དུ་གྱུར་ཏོ། །གཞན་ནི་རབ་ཏུ་འཇིགས་པའི་ཡིད་སྐྱེས་སོ། །གཞན་ནི་མི་སླུ་བའི་ཚིག་ཐོས་ནས་སླར་ཡང་འཇུག་པར་བྱེད་པའི་ཡིད་ཀྱིས་ཡུལ་དེ་རྣམས་ལ་ཆེད་དུ་བྱེད་པས་ནགས་དང་ཉེ་བའི་ནགས་དང་ཡང་དག་པར་ལྡན་པའི་རྣམ་པ་སྣ་ཚོགས་པའི་སྐྱེད་མོས་ཚལ་དང་། འབབ་ཆུ་དང་། རྫིང་བུ་དང་ལྡན་པ། འཁྲི་ཤིང་དང་ལྗོན་པས་གང་བ་དང་། རིན་པོ་ཆེའི་ཁྲོད་དགའ་བ་རྣམས་ན་བྱའི་སྐད་རྣམ་པ་སྣ་ཚོགས་པ་ཐོས་ན་ཡིད་འཕྲོག་པ། པད་མའི་རྫིང་བུ་བརྒྱས་བརྒྱན་པས་དགའ་བར་གྱུར་པ་ན་རིན་པོ་ཆེ་སྣ་བདུན་དང་ལྡན་པ་དེ་ལ་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ཀྱི་ཡུལ་དང་། གླུ་མཁན་དུ་མ་ཡིད་དུ་འོང་བས་བསྟེན་པས་རྒྱུན་གྱི་རིའི་རྒྱབ་དགའ་བ་ན་རྗེས་བཞིན་འབྲང་བའི་འཁོར་དང་བཅས་པ་ཡུལ་ལ་འཆུམས་པའི་སྐྱེ་བོ་དེ་མཆོག་ཏུ་མ་བགྲངས་པར་ཕྱིར་ཡང་དགའ་བའི་ཡུལ་གྱི་དབང་དུ་གྱུར་ནས་ལྷན་ཅིག་སྤྱོད་པའི་འཁོར་གྱིས་བསྐོར་ནས་དགའ་ཞིང་ཀུན་ཏུ་སྤྱོད་དོ། །རྣམ་པ་སྣ་ཚོགས་པའི་ཡུལ་གྱི་བདེ་བ་རྣམ་པ་དུ་མ་ལ་བརྟེན་ནས་བསྒྲུབ་པར་དཀའ་བའི་རི་ལས་གྱུར་པའི་སེམས་སྤྲེའུ་དེ་རྣམ་པ་དེ་ལྟ་བུའི་བདེ་བ་དང་ཡང་དག་པར་ལྡན་པའི་ལྷ་རྫས་ཀྱི་བདེ་བ་ཉམས་སུ་མྱོང་བར་གྱུར་པ་ལས། གཞན་ཡང་གང་ན་རྩེད་མོའི་ནགས་ལེགས་པར་གནས་པར་དེ་དག་ཉིད་དང་མུ་སུ་ལུན་དྷ་དང་བཅས་{{page:{number:1193,folio:55a,volume:70}}}པ་རྣམས་ཁ་ཅིག་ནི་ནམ་མཁའ་ལས་སོ། །ཁ་ཅིག་ནི་བཞོན་པ་ཆེན་པོ་རྣམས་ཀྱིས་སོ། །ཁ་ཅིག་ནི་རྣམ་པར་རྟོག་པ་དུ་མ་དང་ལྡན་པའི་ཤིང་རྟའི་བཞོན་པ་ལ་ཞོན་པ་ལ་འདི་ལྟ་སྟེ། རྨ་བྱའི་རྒྱབ་ཏུ་དང་། ཁ་ཅིག་ནི་གླང་པོ་ཆེའི་བཞོན་པས་སོ། །ཁ་ཅིག་ནི་ངང་པའི་བཞོན་པས་སོ། །ཁ་ཅིག་ནི་ཀཱ་རཎྜ་པའི་རང་བཞིན་གྱི་བཞོན་པས་སོ། །ཁ་ཅིག་ནི་བུད་མེད་ཀྱི་ཚོགས་ཀྱིས་ཡོངས་སུ་བསྐོར་ནས་གླུ་ལེན་པར་བྱེད་དེ། གླུ་དང་། རྔ་སྒྲ་དང་། རོལ་མོའི་སྒྲ་ཀུན་ཏུ་སྒྲོགས་པས་མཐོ་རིས་ཀྱི་ཉེ་བའི་ནགས་སུ་བྱེད་པས་མུ་སུ་ལུན་དྷ་སྡུན་དུ་བྱས་ནས་གང་ན་རྩེད་མོའི་ནགས་ཞེས་བྱ་བའི་ནགས་མུ་སུ་ལུན་དྷའི་གནས་ཡོད་པ་དེར་ཉེ་བར་འགྲོའོ། །རྣམ་པ་སྣ་ཚོགས་པས་བསྐྱེད་པའི་བློས་གནས་དེ་ལྷ་འགའ་ཞིག་ནི་ཡིད་འབྱུང་བར་འགྱུར་རོ། །ཁ་ཅིག་ནི་བག་མེད་པ་ལ་གནས་པས་དེ་བཞིན་དུ་དགའ་བར་བྱེད་དེ། རྣམ་པར་རྟོག་པ་དུ་མས་ཡུལ་གྱི་བདེ་བ་རྣམས་ལའོ། །དེ་ལྟར་གང་རྩེད་མོའི་ནགས་ན་རྒྱུན་དུ་གནས་པའི་འཐབ་བྲལ་གྱི་ལྷ་རྣམས་དང་། གཞན་ཡང་ཚོགས་པ་རྒྱུ་བ་ན་གནས་པ་དེ་དག་རྣམས་ཡང་རྒྱུན་གྱི་རིའི་རྒྱབ་ཏུ་རྣམ་པ་སྣ་ཚོགས་པའི་བསམ་པ་ཅན་རྣམ་པ་དུ་མའི་བློ་དང་ལྡན་པ་རྣམས་དགའ་བར་བྱེད། ཀུན་ཏུ་དགའ་བར་ཡང་བྱེད་དོ། །ཁ་ཅིག་ནི་སྐྱོ་བའི་ཡིད་ཅན་དུ་འགྱུར་རོ། །དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མ་དང་ཡུལ་དུ་མ་ལ་དགའ་བར་བྱེད་དེ། རྒྱུན་ན་གནས་པའི་ལྷ་དེ་རྣམས་དུས་དེ་སྲིད་དུ་དགའ་བར་བྱེད་ཀུན་ཏུ་སྤྱོད་པར་ཡང་བྱེད་དེ། ཇི་སྲིད་དུ་འདོད་པའི་སྡུག་པ་ཡིད་དུ་འོང་བའི་རྒྱུར་གྱུར་པའི་ཡིད་དུ་འོང་བའི་ལས་རྣམས་ཟད་པ་དང་། རུལ་བ་དང་། རྣག་པར་མ་གྱུར་གྱི་བར་དུའོ། །དེ་དག་དེ་ལྟར་ཡང་ཡུལ་དུ་མའི་བདེ་བས་རྣམ་པར་མི་ངོམས་པའི་ལྷའི་རིས་དེ་ལས་འཆི་འཕོའོ། །འཆི་འཕོས་ནས་ཀྱང་བསྒྲུབས་པ་བཞིན་དུ་ལས་ཀྱི་ཞགས་པས་ཉེ་བར་བཅིངས་ནས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །དེ་དག་རྣམས་གལ་ཏེ་གནས་གཞན་དུ་མི་རྣམས་དང་སྐལ་བ་འཐུན་པར་མིར་སྐྱེས་ན་དེ་རྟག་ཏུ་གཞོན་ཤ་ཅན་གྱི་མཆོག་ཏུ་འགྱུར་རོ། །དབང་པོ་མ་ཉམས་པ་{{page:{number:1194,folio:55b,volume:70}}}དང་། བློ་དང་ལྡན་པ་དང་། མཆོག་ཏུ་བློ་རྒྱ་ཆེ་བ་དང་། མཆོག་ཏུ་ཕུན་སུམ་ཚོགས་པ་དང་། ཡུལ་ལྗོངས་ཐམས་ཅད་ཀྱིས་མཆོད་པར་འགྱུར་བ་དང་། གཟུགས་དང་ལྡན་པ་དང་། འཇིགས་པ་དང་བྲལ་བ་དང་། རྒྱལ་པོའམ་རྒྱལ་པོའི་བཀའ་བློན་བར་ཡང་ལས་དེ་དག་གི་རྒྱུ་འཐུན་པས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་རྣམས་ཤེས་པ་དེ། འཐབ་བྲལ་གྱི་ལྷ་རྣམས་ཀྱི་ས་ལ་རྣམ་པར་ལྟ་བར་བྱེད་པ་ན། འཐབ་བྲལ་བའི་ལྷ་རྣམས་ཀྱི་ས་རྒྱ་ཆེན་པོའི་ཁོར་ཡུག་ན་རྒྱུ་བ་ཞེས་བྱ་བ་ཇི་ལྟ་བ་བཞིན་དུ་ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་ལ། དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ནི་སྐྱེས་བུ་དམ་པ་གང་གིས་སྐྱེས་བུ་དམ་པའི་རྗེས་སུ་བསྟེན་པ་ལས་དང་། འབྲས་བུ་ལ་དད་པ་དང་ལྡན་པ། དྲང་པོ་དྲང་པོའི་རང་བཞིན་ཅན་ཆོས་ཀྱི་རྗེས་སུ་འཇུག་པས་ཚུལ་ཁྲིམས་དང་ལྡན་པར་གྱུར་ནས་དད་པའི་སྟོབས་ཀྱིས་རྟག་ཏུ་ཡང་ལས་རྣམས་ལ་སེམས་པར་གྱུར་པ། ཡང་དག་པའི་ལྟ་བ་ཅན། ཡང་དག་པའི་ལྟ་བ་སྔོན་དུ་འགྲོ་བས་སེམས་ལས་སུ་རུང་བ་དང་། རྟག་ཏུ་ཡང་རྒན་པོ་རྣམས་ཀྱིས་རྗེས་སུ་གདམས་པར་བྱེད་པ་དགེ་བའི་བཤེས་གཉེན་ལ་སྟེན་པ་སངས་རྒྱས་དང་། ཆོས་དང་། དགེ་འདུན་ལ་རྟག་ཏུ་དང་བར་གྱུར་པའི་རང་བཞིན་ཅན། འཆི་འཕོ་དང་སྐྱེ་བའི་རྒྱུན་ལ་དད་པ་དང་ལྡན་པ། རྟག་པར་ཡང་ལེགས་པར་རབ་ཏུ་བཟུང་བའི་དབང་པོ་ཅན་ཡུལ་རྣམས་ཀྱིས་བསྡུས་པའི་འཁོར་བའི་འཇིགས་པས་འཇིགས་པ་དང་ལྡན་པ། རྣམ་པར་འབྲལ་བའི་སྡུག་བསྔལ་ལ་བསལ་བར་ཤེས་པ་སྐྱེ་བ་དང་། རྒས་པ་དང་། འཆི་བ་དང་། མི་འཐུན་པ་དང་ཕྲད་པ་དང་། འཐུན་པ་དང་བྲལ་བའི་སྡུག་བསྔལ་མངོན་པར་ཤེས་པ་ཉེ་བར་ལེན་པའི་ཕུང་པོ་ལྔའི་ཉེས་དམིགས་རྣམས་ཤེས་པ། རྟག་ཏུ་ཡང་དག་པར་བརྩོན་པས་དགེ་བའི་ལས་རྣམས་ལ་སྤྱོད་པ། སྡིག་པའི་གྲོགས་པོ་ཡོངས་སུ་སྤངས་པ། རྟག་ཏུ་ཡང་དམ་པའི་ཆོས་ཉན་པ་ལ་བྲོད་པར་གྱུར་པ། དེར་གཏོགས་པ་རྣམས་ལ་དཔྱོད་པར་བྱེད་པ་ཐོས་པའི་དོན་དེ་ཁོ་ན་ཉིད་ལ་བློ་གཞོལ་བ་དེའི་སྒོ་ནས་དེ་ལ་ཆེད་ཆེར་བྱེད་པ། {{page:{number:1195,folio:56a,volume:70}}}འདོད་པའི་རོ་མྱང་བ་རྣམས་སྙིང་པོ་མེད་པར་ཤེས་པས་རྟག་ཏུ་ཡང་དབང་པོ་ལྔ་ལེགས་པར་སྡོམ་པར་གྱུར་ནས། སྲོག་གཅོད་པ་དང་། མ་བྱིན་པར་ལེན་པ་སྤངས་པར་གྱུར་པ་ནི་སྔ་མ་བཞིན་ཏེ། འདོད་པ་ལ་ལོག་པར་གཡེམ་པ་ཡང་ཡོངས་སུ་སྤངས་པར་གྱུར་པ་ནི་བུད་མེད་རྣམས་དང་ལྷན་ཅིག་ཏུ་མིག་ཀྱང་ལེགས་པར་ལྟ་བར་མི་བྱེད་དོ། །དེ་དག་གི་གར་རམ་གླུའམ། རྒྱན་གྱི་སྒྲ་ཐོས་ན་ཡང་རོ་མྱོང་བར་མི་བྱེད་དོ། །ཅུང་ཟད་ཙམ་ཞིག་མཐོང་བའམ་ཐོས་པས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པས་ལྷན་ཅིག་དགའ་བར་བྱས་ནས་རངས་པར་བྱེད་པ་དང་། དེ་ལ་སོང་བར་འགྱུར་བའི་ཡིད་ཅན་ཡང་མ་ཡིན་ནོ། །རྨི་ལམ་ན་ཡང་བུད་མེད་དང་སྟེན་པར་བྱེད་པ་དང་། ཉིན་མོ་ཡང་རྣམ་པར་ཞེན་པར་བྱེད་པ་དང་། དེ་ལ་སོང་བའི་བློས་ཚུལ་བཞིན་མ་ཡིན་པ་ཡིད་ལ་བྱེད་པ་ཡང་མ་ཡིན་ནོ། །རྟག་པར་ལྡན་པར་རབ་ཏུ་འཇུག་པར་མི་བྱེད་དོ། །རྟག་པར་ཡང་ཚུལ་བཞིན་དུ་ཡིད་ལ་བྱེད་པ་རྒྱུ་བར་བྱེད་དོ། །དུག་བཞིན་དུ་ཡང་འདོད་པ་ལ་ལོག་པར་གཡེམ་པ་ཡོངས་སུ་སྤོང་བར་བྱེད་དོ། །དེ་དེ་ལྟ་བུའི་ཡོན་ཏན་རྣམས་དང་ལྡན་པ་དེ་དགེ་བར་སྤྱོད་པ་རྟག་པར་ཡང་དགེ་བ་ལ་འཇུག་པས་བློ་རྣམ་པ་དུ་མར་དྲི་མའི་རྙོག་པ་ལེགས་པར་སྦྱངས་པ། དྲང་པོ་དྲང་པོའི་རིགས་ཅན་ཀུན་ནས་ཡོངས་སུ་དག་པའི་ཚུལ་ཁྲིམས་སྤྱོད་པར་གྱུར་པས་ལུས་ཞིག་པ་ན་མཐོ་རིས་བདེ་འགྲོའི་འཇིག་རྟེན་ལས་འཐབ་བྲལ་གྱི་ལྷ་རྣམས་ཀྱིས་རྒྱ་ཆེ་བའི་ཁོར་ཡུག་ན་སྤྱོད་པར་སྐྱེའོ། །ཡོན་ཏན་གསུམ་དང་ལྡན་པ་དེས་བསྟེན་ཅིང་བསྒོམས་ལ་ལན་མང་དུ་བྱས་པའི་འདོད་པ་སྡུག་པ་ཡིད་དུ་འོང་བའི་ཚུལ་ཁྲིམས་ལ་སྤྱད་པའི་འབྲས་བུས་དེར་སྐྱེས་པ་ན་ལྷའི་བྱ་མཐོང་ཞིང་སྒྲ་ལེགས་པར་འདོན་པ་ཡང་ཐོས་ཏེ་མཆོག་ཏུ་ཐོས་ན་ཡིད་འཕྲོག་པ་དང་། མདོག་བལྟ་བར་སྡུག་པ་དང་། བྱ་དེ་རྣམས་ཀྱིས་ཀྱང་སྣོམ་པར་བྱ་བ་དེ་དག་རྗེས་སུ་ལོངས་སྤྱོད་པར་བྱེད་དེ། དང་པོ་ཁོ་ན་རེག་པར་བྱེད་པ་ཡང་མཆོག་ཏུ་བདེ་བའི་རེག་བྱ་ཅན་བདེ་བ་བྱེད་པའི་རེག་བྱ་གང་ཡིན་པ་སྔོན་ནམ་ཡང་མ་རེག་པ་རྣམས་སོ། །ཡིད་ཀྱང་ཤིན་ཏུ་རབ་ཏུ་དང་བ་རྙོག་པ་མེད་པ་རབ་ཀྱི་མཆོག་ཏུ་རངས་པ་མཆོག་{{page:{number:1196,folio:56b,volume:70}}}ཏུ་ཡིད་དུ་འོང་བར་སྤྱོད་པའི་ཡིད་དང་ཡང་དག་པར་ལྡན་པས་ཡིད་རབ་ཏུ་རངས་པ་ཡིན་ནོ། །རོ་རྣམས་ཀྱང་རྣམ་པ་སྣ་ཚོགས་མྱོང་བར་བྱེད་དོ། །གང་ཡང་སྔོན་ནམ་ཡང་མ་མྱངས་པ་དེ་ལྟར་རྣམ་པར་ཤེས་པ་དྲུག་གི་ཚོགས་རྣམ་པར་ཆགས་ཤིང་དགའ་བ་དེ་ལྟར་སྔ་ན་མེད་པ་ཉེ་བར་ལོངས་སྤྱོད་པར་གྱུར་པ་ན་འདི་སྙམ་དུ་སེམས་ཏེ། འཇིག་རྟེན་འདི་ནི་གང་ཡིན། གང་ཞིག་ཏུ་བདག་བྱུང་བར་གྱུར་ན་དེ་ལ་བདག་གིས་ཐམས་ཅད་ཤིན་ཏུ་དགའ་བར་གྱུར་པ་དང་། འཇིག་རྟེན་འདི་ཐམས་ཅད་ཀྱང་འདོད་པ་སྡུག་པ་ཡིད་དུ་འོང་བའི་གཟུགས་གཅིག་ཏུ་བདག་གིས་མཐོང་ངོ་། །གཞན་ཡང་རང་གི་ལུས་ཀྱི་བཀོད་པ་མཐོང་བ་ན་རང་གི་འོད་ཉི་མ་བས་ཆེས་ལྷག་པས་རྣམ་པར་རྒྱལ་བར་གྱུར་པ། ཤ་དང་རུས་པ་དང་ཆུ་སེར་དང་བྲལ་བ། མི་གཙང་བ་རྣམས་དང་བྲལ་བ། མིག་འཛུམས་པ་དང་འབྱེད་པ་དང་བྲལ་བ། རྩ་དང་རྒྱུས་པ་དང་རུས་པ་རྣམས་དང་བྲལ་བ། ཚིགས་དང་གནད་རྣམས་དང་དེ་ཀུན་ནས་འཛིན་པ་དང་བྲལ་བ། ས་གཞི་དང་གྲིབ་མ་དང་བྲལ་བ་རྩུབ་མོ་བྲལ་བས་ལུས་དང་ཡུལ་དང་ཡུལ་ཕྱོགས་སོ་སོ་ཤིན་ཏུ་འཇམ་པ་རྡུལ་དང་འགྲོ་བ་ལས་ཀྱིས་དུབ་པ་དང་བྲལ་བ། གློན་པ་དང་འདོད་པའི་ཐོག་རྡུངས་དང་འགྲོ་འོང་དོན་དུ་གཉེར་བའི་ཐོག་རྡུངས་དང་བྲལ་བ། ཆུ་སེར་རྡོ་རྗེའི་ཀྱི་གྱོག་དང་ཕན་ཚུན་དུ་འགལ་བའི་འཁོར་ལོ་སྤུའི་ཀྱི་གྱོག་གཅིག་ཏུ་སྐྱེས་པའི་སྤུ་དང་སྐྲ་རྣམས་དང་བྲལ་བ། པགས་པ་དང་མིག་གིས་མཐོང་བ་ཐོགས་པ་དང་བྲལ་བ། སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ཀྱི་ཡུལ་རྣམས་ལ་དོག་པ་དང་བྲལ་བ། ལུས་ཀྱི་རིང་བ་དང་ཐུང་བ་དང་བྲལ་བ། གསར་པ་དང་གསར་པ་མ་ཡིན་པ་ལས་འདས་པ་ཉིད་ཀྱི་ལུས་དེའི་དུས་ན་བུད་མེད་ལ་ལྟ་བའི་སེར་སྣ་དང་ཕྲག་དོག་དང་འཇིགས་པ་དང་ཞེན་པ་དང་བྲལ་བ། འདུས་པ་ལ་དགའ་བ་དང་བྲལ་བ། སློང་བ་དོན་དུ་གཉེར་བའི་འཇིགས་པ་དང་བྲལ་བ། ངར་འཛིན་པ་འཁོར་ལོའི་རྫས་དང་། འགྲོ་བ་དང་འོང་བ་ན་ཕྱིར་རྒོལ་བའི་འཇིགས་པ་དང་། སྤྲུལ་པའི་གནས་ལ་འཇིགས་པ་དང་། རང་གིས་བུད་མེད་ཡོངས་སུ་འཛིན་པའི་སྐྱོན་རྣམས་དང་བྲལ་བ། ཁ་ཅིག་ནི་ནགས་ན་ཀུན་ཏུ་རྒྱུ་བའི་འཇིགས་{{page:{number:1197,folio:57a,volume:70}}}པ་དང་། དགྲའི་འཇིགས་པ་དང་བྲལ་བ། དོག་པའི་འཇིགས་པ་དང་བྲལ་བ་ཡོངས་སུ་མགུ་བར་བྱེད་པ་དང་། རང་གི་ལྟ་བ་དང་འདོད་པ་ཉམས་པ་དང་བྲལ་བའོ། །རྣམ་པ་དུ་མའི་ལྷ་རྫས་ཀྱི་ཡུལ་སྟེན་པ་ས་རབ་ཏུ་འཕེལ་བས་ཆེད་ཆེར་བྱེད་པ་མངོན་པར་ཞེན་པས་བདེ་བ་ལ་མངོན་པར་འཆུམས་པ་བློ་དམན་པར་གྱུར་པས་འདི་ལྟར་སེམས་ཀྱིས་བསམས་ནས་རབ་ཏུ་རྟོག་པར་བྱེད་དེ་ང་ནི་གང་ཡིན། གང་ནས་འདིར་འོངས། གནས་འདིའི་མིང་ནི་ཅི་ཡིན་ཞེས་དེ་ལྟར་དེའི་བློས་རབ་ཏུ་རྟོག་པར་འགྱུར་བ་ནི་དཔེར་ན་ར་རོ་བར་གྱུར་པའི་སྐྱེས་བུ་ཉལ་བའམ་གཉིད་འགགས་ནས་ཐུན་གསུམ་ལ་རབ་ཏུ་སད་པ་ན་ཡིད་ཀྱིས་རབ་ཏུ་རྟོག་པར་བྱེད་དེ། བདག་ནི་གང་ཡིན། གང་ན་གནས་པ་ཡིན། ར་རོ་བ་དེས་བསམ་པས་བསམས་ནས་སོ་སོར་ཤེས་པར་འགྱུར་བ་དེ་བཞིན་དུ་འདིར་ལྷ་གསར་དུ་སྐྱེས་པ་དེས་ཀྱང་དུས་ཤིན་ཏུ་རིང་བར་བསམས་ནས་སོ་སོར་ཤེས་པར་གྱུར་ཏེ། ཇི་ལྟར་བདག་མི་ནས་འཆི་འཕོས་ནས་འདིར་སྐྱེས་སོ། །དེའི་སེམས་ཅི་འདྲ་བ་ནི་བདག་མིར་གྱུར་པ་ན་མ་ཡིན་ལ། རྣམ་པ་དེ་འདྲ་བའི་ཡིད་ཀྱིས་བསྒོས་པའི་རྒྱུད་ཅན་ཡང་ལྷའི་འཇིག་རྟེན་དེ་ན་ཡོད་པ་རྣམས་ཡིན་ནོ། །ཡུལ་ལྔ་པོ་རྣམས་ལ་འདི་ན་ཞེན་པར་བྱེད་དེ། དེ་དེ་ལྟར་བསྒོས་པའི་རྒྱུད་ཅན་ཡིན་པས་ལྷའི་འཇིག་རྟེན་དེ་ལ་སོ་སོར་དེ་ཁོ་ན་བཞིན་དུ་མངོན་པར་ཞེན་པར་འགྱུར་རོ། །སྔོན་དེའི་རྒྱུད་ལ་བསྒོས་པར་གྱུར་པས་དུས་ཤིན་ཏུ་རིང་བ་ནི་ལེགས་པར་ཤེས་ཏེ། བདག་ནི་ལྷའི་ནང་འདིར་སྐྱེས་ཏེ་ལེགས་པར་བྱས་པའི་ལས་ཀྱིས་ལྷའི་འཇིག་རྟེན་དུ་སྐྱེས་སོ། །དེ་ལྟ་བུ་གང་ཡིན་པ་ནི་འཐབ་བྲལ་ནས་འཆི་འཕོས་ནས་ལྷར་སྐྱེས་པ་མ་ཡིན་པར་བལྟ་སྟེ། དེ་ནི་རྣམ་པ་དེ་ལྟ་བུའི་རོལ་མོའི་རང་བཞིན་ཅན་ཡིན་པའི་ཕྱིར་རོ། །ཇི་ལྟར་ལྷ་ཉིད་ནས་འཆི་འཕོས་ནས་མིར་སྐྱེ་བ་ནི་སྔོན་དེས་བསྒོས་པའི་རྒྱུད་ཡིན་པས་དེ་འདྲ་བའི་རང་བཞིན་དུ་འགྱུར་རོ། །དེ་བཞིན་དུ་མི་རྣམས་ནས་འཆི་འཕོས་ནས་ཡང་དེས་བསྒོས་པའི་རྒྱུད་ཡིན་པས་དེ་ཁོ་ན་འདྲ་བའི་རང་བཞིན་དུ་འགྱུར་རོ། །ལྷར་ཡང་རང་བཞིན་དེས་སྤྱོད་པར་འགྱུར་ཏེ། རང་བཞིན་སེམས་ཀྱི་རྒྱུ་འཐུན་པ་ཡིན་པའི་ཕྱིར་རོ། །གལ་ཏེ་དམྱལ་བ་ནས་འཆི་{{page:{number:1198,folio:57b,volume:70}}}འཕོས་ནས་ལྷར་སྐྱེས་པར་གྱུར་ན། དེ་དམྱལ་བར་ནི་སྐྱེས་ནས་མྱོང་བར་འགྱུར་བའི་ལས་ཀྱིས་གལ་ཏེ་ཤེད་ནའོ། །ཅུང་ཟད་ཅིག་གང་ཞིག་ཏུ་སྤྱད་པ་དེ་ལན་གྲངས་གཞན་ཉིད་ལ་ཡིན་པ་གང་གི་ཕྱིར་དམྱལ་བ་རྣམས་དམྱལ་བར་གནས་ནས་དམ་པའི་ལས་ཅུང་ཟད་ཀྱིས་དེ་ལན་གྲངས་གཞན་ལ་དེར་སྐྱེ་བར་འགྱུར་ཏེ། དེ་དེར་སྐྱེས་པ་དེས་རྣམ་པ་དེ་སྲིད་ཀྱི་དེ་དང་ཆོས་འཐུན་པའི་སྡུག་བསྔལ་དེ་སོ་སོར་མྱོང་བར་གྱུར་ནས་རྣམ་པ་དེ་སྲིད་ཉིད་ཀྱི་བདེ་བ་རྣམས་ཉེ་བར་དམིགས་པས་ཕྱིར་ཡང་ཡིད་མཆོག་ཏུ་རངས་པར་འགྱུར་རོ། །ཁྲོ་བ་ཆེས་ལྷག་པར་འགྱུར་རོ། །ཆེས་ལྷག་པར་བསིལ་བའི་ནགས་དང་། ཉེ་བའི་ནགས་དང་། འབབ་ཆུ་དང་། རྫིང་བུ་ལ་སྟེན་པའི་རང་བཞིན་ཅན་དུ་འགྱུར་རོ། །ཤིན་ཏུ་ལྷག་པར་རྣམ་པར་རྒྱུ་བའི་རང་བཞིན་ཅན་དུ་འགྱུར་རོ། །ཤིན་ཏུ་ལྷག་པར་ཟས་ལ་སྤྱོད་པར་བྱེད་པར་འགྱུར་བའི་རང་བཞིན་ཅན་དུ་འགྱུར་ཏེ་དེས་བསྒོས་པའི་རྒྱུད་ཡིན་པའི་ཕྱིར་རོ། །གལ་ཏེ་ཡི་དགས་ལས་འཆི་འཕོས་པ་ཡིན་ན་དེའི་སྤྱོད་པ་ཆེས་མང་བ་ཡིན་ཏེ། དེས་རྟག་ཏུ་བསྒོས་པའི་ཕྱིར་ཆེས་ལྷག་པར་ཟས་དང་སྐོམ་ལ་སྤྱོད་པར་འགྱུར་རོ། །རྟག་ཏུ་ཡང་ཤིན་ཏུ་བསིལ་བ་ལ་དགའ་བར་འགྱུར་རོ། །བུད་མེད་ལ་སྟེན་པ་ཆེད་ཆེར་བྱེད་པར་འགྱུར་རོ། །དེས་ལྷག་པར་བསྒོས་པའི་སེམས་དང་ལྡན་པར་འགྱུར་རོ། །གལ་ཏེ་མ་ཡིན་ན་དུད་འགྲོ་རྣམ་པ་དུ་མ་རྣམས་ལས་འཆི་འཕོས་ནས་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་ལྷ་རྣམས་སུ་སྐྱེས་ན་དེ་སྐོམ་དང་ཟས་ལ་སྤྱོད་པའི་རང་བཞིན་ཅན་དུ་འགྱུར་རོ། །དེ་ལྷ་རྣམས་ཀྱི་ནང་དེར་སྐྱེས་པ་ན་དུད་འགྲོའི་རིགས་དུ་མ་ཡིན་པའི་ཕྱིར། རྣམ་པ་དེ་སྲིད་ཉིད་དུ་འགྱུར་ཏེ། མདོར་བསྡུ་ན་ཟས་ཀྱིས་དམན་པ་དང་མཆོག་ཏུ་འགྱུར་རོ། །ཤིན་ཏུ་ལྷག་པར་ཡང་འདོད་པ་རྣམས་ལ་རྨོངས་པ་ཚབས་ཆེ་བར་འགྱུར་ཏེ། རྒྱུད་དེས་བསྒོས་པ་ཡིན་པའི་ཕྱིར་རོ། །གལ་ཏེ་ལྷ་རྣམས་ནས་ལྷ་འཆི་འཕོས་ནས་སླར་ཡང་ལྷ་རྣམས་ཉིད་དུ་སྐྱེ་བ་རྣམས་ལས་དེ་གལ་ཏེ་གཟུགས་མེད་པ་བཞི་པོ་རྣམས་ཀྱི་སྙོམས་པར་འཇུག་པ་ཐོབ་ནས་འཆི་འཕོ་ལ་དེ་འཆི་འཕོས་ནས་ཀྱང་དེ་ཁོ་ན་བཞིན་དུ་དེས་བསྒོས་པའི་རྒྱུད་ཡིན་པས་དེ་ཁོ་ན་བཞིན་དུ་འདོད་པའི་སྒྲ་དང་། རེག་བྱ་དང་། {{page:{number:1199,folio:58a,volume:70}}}རོ་དང་། གཟུགས་དང་། དྲི་རྣམས་ལ་ཡང་རབ་ཏུ་འཇུག་པར་གྱུར་པ་ན་ཤིན་ཏུ་བར་སེམས་རྣམ་པར་གཡེང་བར་མི་འགྱུར་ཏེ། དེས་བསྒོས་པའི་ཕྱིར་རོ། །གལ་ཏེ་གཟུགས་ལ་སྤྱོད་པ་བསམ་གཏན་དང་པོ་ལ་ཀུན་ནས་རྟེན་པ་ནས་ཇི་སྲིད་དུ་བསམ་གཏན་བཞི་པ་ལ་རྟེན་པ་རྣམས་དང་། ཇི་སྲིད་དུ་བཞི་པ་ལ་རྟེན་པའི་དབང་དུ་བྱས་ཏེ། དེ་བཞིན་དུ་འདོད་པའི་ཁམས་པ་འདི་སྐྱེས་པའི་ཡང་སེམས་རྒྱུད་དེ་བཞིན་དུ་དམན་པ་དང་། བར་མ་དང་། མཆོག་ཏུ་གྱུར་པ་བསམ་གཏན་ལ་མོས་པར་འགྱུར་རོ། །ཡུལ་རྣམས་ལ་དགའ་བ་དམན་པར་འགྱུར་རོ། །གལ་ཏེ་འདོད་པ་ན་སྤྱོད་པའི་ལྷ་ཉིད་ལས་འཆི་འཕོས་ཏེ་འདོད་པ་ན་སྤྱོད་པ་ཉིད་དུ་སྐྱེས་ན་བརྒྱ་ལ་ན་སྐྱེས་ནས་མྱོང་བར་འགྱུར་བ་གང་གིས་གང་གི་ཕྱིར་ལྷ་དང་མི་རྣམས་ཀྱི་འགྲོ་བའི་རིས་གཉིས་པོ་དག་ཏུ་དཀར་པོ་བྱས་པར་གྱུར་པའོ། །དེས་ན་ལས་རྣམ་པ་གཉིས་བྱས་པའི་ཉེ་བར་ལོངས་སྤྱོད་པ་དང་། ཡང་དག་པའི་སྦྱོར་བས་ལྷ་རྣམས་ཐམས་ཅད་ལྷ་རྣམས་ཉིད་དུ་སྐྱེ་བར་འགྱུར་ཏེ། གནས་གཙང་མ་པ་རྣམས་ནི་མ་གཏོགས་པའོ། །དེ་དག་རྣམས་ན་ནི་སྐྱེས་ནས་མྱོང་བར་འགྱུར་བའི་ལས་ཀྱང་མེད་ལ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱང་མི་བྱེད་དོ། །དེ་ལྟར་ལས་ཀྱི་རླུང་གིས་ཡོངས་སུ་འཁྱམ་པའི་འཇིག་རྟེན་མ་ལུས་པ་འདི་དག་ཡོངས་སུ་འཁྱམ་སྟེ། སྣ་ཚོགས་སྐུད་པའི་འཁྲུལ་འཁོར་དེ་རྣམ་པ་སྣ་ཚོགས་པའི་ཞགས་པས་བཅིངས་ནས་སེམས་ཀྱི་མོས་པ་བརྒྱ་སྟོང་ཕྲག་དུ་མ་དང་ལྡན་པ། རྣམ་པར་རྟོག་པ་དུ་མ་དང་། རྒྱུད་དུ་མ་འགྲོ་བ་ལྔར་ཡོངས་སུ་འཁྱམ་མོ། །རྒྱུ་འདིས་ལྷ་གསར་དུ་སྐྱེས་པ་གོ་བར་བྱ་སྟེ། དེ་ལྟར་སོ་སོར་ཡིད་ལ་བྱེད་པ་རྣམས་སྐྱེའོ། །དེ་ནས་དེ་ལྟར་རིག་ནས་ལྷ་དེས་ཇི་ལྟ་བ་བཞིན་དུ་སོ་སོར་ཤེས་པར་འགྱུར་ཏེ། སྐྱེ་བ་གཞན་ཆེ་གེ་མོ་ཞིག་ནས་འཆི་འཕོས་ནས་འདིར་སྐྱེས་སོ། །དེ་གལ་ཏེ་མི་ཉིད་ལས་འཆི་འཕོས་ནས་སམ། སླར་ཡང་ལྷར་སྐྱེས་པར་གྱུར་ན་ཡང་། སྐྱེས་ནས་མྱོང་བར་འགྱུར་བའི་ལས་ཡིན་ན་དེས་ལས་དེ་རྣམ་པར་ཤེས་སོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཡིན་ན་དེ་དག་ནི་འདིས་ཤེས་པ་ཁོ་ན་མ་ཡིན་ཏེ། རྒྱུ་{{page:{number:1200,folio:58b,volume:70}}}དེ་དག་ལྷ་དེའི་རྟོགས་པའི་ཡུལ་མ་ཡིན་པའི་ཕྱིར་རོ། །ལན་གྲངས་གཞན་ལ་མྱོང་བར་འགྱུར་བ་རྣམས་ནི་གལ་ཏེ་ཤེད་ན་བསྐལ་པ་བརྒྱ་རྐྱེན་དང་ཕྲད་ནས་འབྲས་བུ་འབྱིན་པར་བྱེད་དོ། །གལ་ཏེ་ན་བསྐལ་པ་བརྒྱ་སྟོང་ནའོ། །གལ་ཏེ་བསྐལ་པ་བརྒྱ་སྟོང་ཕྲག་གཞལ་དུ་མེད་པ་རྣམས་ན་སྟེ་རང་ཉིད་སྐྱེ་བའི་རྒྱུ་ལྷའི་མིག་གིས་མི་མཐོང་ངོ་། །དེ་དེ་ལྟར་སྐྱེ་བའི་རྒྱུ་མངོན་པར་མ་མཐོང་བར་གྱུར་ནས་གནས་པར་འགྱུར་ཏེ། ཇི་སྲིད་དུ་དེ་རྗེས་ཐོགས་ཉིད་ལ་དེ་དགེ་བ་གོམས་པའི་ཡུལ་རྣམ་པ་དུ་མ་རབ་ཏུ་འབྱུང་བར་འགྱུར་བ་རྣམས་ཀྱང་དེ་བཞིན་དུ་འགྱུར་རོ། །ཇི་ལྟར་བདག་འཐབ་བྲལ་གྱི་ལྷ་རྣམས་ཀྱི་ནང་ལས་རྒྱ་ཆེན་པོའི་ཁོར་ཡུག་ན་སྤྱོད་པའི་ས་ལས་སྐྱེས་སོ། །འདིའི་སེམས་བསྐྱེད་པ་ཙམ་ཉིད་ན་དགེ་བའི་ལས་ཀྱི་མཐུས་ཤིན་ཏུ་ལྷའི་བུ་མོའི་ཚོགས་ཤིན་ཏུ་མང་བ་རྣམས་རབ་ཏུ་འབྱུང་བར་འགྱུར་ཞིང་ཉེ་བར་བརྒྱུགས་ནས་འོང་ངོ་། །ལྷ་དེའི་དགེ་བའི་རྐྱེན་གང་ཡིན་པ་དེས་འབྱུང་བར་འགྱུར་བ་ཡིན་ཏེ། དུས་ཉེ་བ་ན་སྐྱེས་པ་ཡིན་ནོ་ཞེས་བྱས་ནས་མྱུར་དུ་རྒྱུག་པ་ཡིན་ལ་གང་ཡང་སྐྱེས་ནས་རིང་དུ་ལོན་པ་དེ་དག་ནི་རྣམ་པར་འགྲིབ་པའི་ཕྱིར་རོ། །དེ་ནས་ལྷ་དེ་དེ་དག་གིས་བསྐོར་ནས་མཆོག་ཏུ་ཡིད་དགའ་བའི་ནགས་དང་ཉེ་བའི་ནགས་རྣམས་སུ་བདེ་བ་ཉམས་སུ་མྱོང་བར་འགྱུར་རོ། །ལས་རྣམས་ཀྱི་རིན་གྱིས་ཉོས་པའི་ཡོན་ཏན་མཆོག་དང་ལྡན་པས་མཆོག་ཏུ་དགའ་བར་གྱུར་པ་རྣམས་ལ་རྗེས་སུ་ལོངས་སྤྱོད་པར་བྱེད་དོ། །ས་དེ་ལ་ཡང་རི་དང་། ནགས་དང་། ཉེ་བའི་ནགས་དང་། རྫིང་བུ་དང་། ཚང་ཚིང་དང་། འབབ་ཆུ་དང་། པད་མའི་མཚེའུ་དང་། རི་ངོས་དང་། ནགས་ལྷམ་མེ་བ་དང་། ཕུག་དང་། འཁྲི་ཤིང་གིས་ལེགས་པར་གཡོགས་པའི་ཁང་བུ་དང་། བྱའི་ཚོགས་བརྒྱ་སྟོང་རྣམ་པར་ཆགས་པར་འགྱུར་བའི་སྐད་འདོན་པས་ཡིད་དགའ་བ་དང་། རིང་དུ་སྐྱོང་བས་དགའ་བར་འགྱུར་བའི་ལྷའི་བུ་མོ་བརྒྱ་སྟོང་གི་གླུས་རྣམ་པར་གསལ་བར་བྱེད་པ་དགའ་བ་སྐྱེད་པའི་གར་གྱིས་དགའ་བར་གྱུར་པ་དང་། ཉེ་བའི་ནགས་རྣམས་ན་རིན་པོ་ཆེ་སྣ་བདུན་གྱི་རང་བཞིན་གྱིས་རྣམ་པར་གསལ་ཞིང་འབར་བ་མཐོང་ན་མཆོག་ཏུ་ཡིད་འཕྲོག་པའི་རི་དགས་རྣམས་དང་། རིན་པོ་ཆེ་སྣ་བདུན་གྱི་རང་བཞིན་གྱི་རྡོ་བརྒྱ་ཕྲག་འོད་{{page:{number:1201,folio:59a,volume:70}}}འབྱིན་པའི་རྩེ་མོ་རྒྱ་ཆེན་པོ་ཞེས་བྱ་བ་དེ་གང་ཡིན་པའི་རི་དེ་ལ་ཁམས་དུ་མ་དང་ལྡན་པའི་རྩེ་མོ་རིན་པོ་ཆེས་ཉེ་བར་གསལ་བར་བྱེད་པའི་རྩེ་མོ་ལ་འཁྲི་ཤིང་གི་ཁང་བུ་ཡོད་པ་དང་། རྒྱ་ཆེ་བའི་རྡོས་དགའ་བ་བཏིང་བ་དང་། ཚང་ཚིང་དང་། པད་མའི་ནགས་དང་། སྐྱེད་མོས་ཚལ་དང་། མཚེའུ་དང་། འབབ་ཆུ་དང་། ཆུ་ཀླུང་གི་འགྲམ་དང་། ལྗོངས་དང་། རིའི་རྩེ་མོས་ཀྱང་དབྱིབས་དང་ཡོན་ཏན་དུ་མ་དང་ལྡན་པ་རྣམས་ལ་དང་། བསིལ་བའི་ཆུ་རྡུལ་གྱི་འབབ་ཆུ་སྟོང་ཕྲག་བརྒྱར་བསིལ་བ་རྣམས་ལ་ལྷ་དེ་དགེ་བའི་ལས་རྣམ་པ་སྣ་ཚོགས་པ་དང་ལྡན་པའི་གཟུགས་ཀྱིས་དགའ་བར་བྱེད། ཀུན་ཏུ་སྤྱོད་པར་ཡང་བྱེད་པས་རྣམ་པ་སྣ་ཚོགས་པའི་བདེ་བ་རྣམས་ཉམས་སུ་མྱོང་བར་བྱེད་དོ། །ལྷའི་ཚོགས་དེ་དག་རྣམས་དེ་ལྟར་དགའ་བར་གྱུར་ཅིང་རྩེ་བར་གྱུར་པ་ནི་རྣམ་པར་རྟོག་པ་དུ་མ་རྣམས་ཀྱིས་ཡིན་ལ་མདོར་བསྡུ་ན་གང་དག་ཆུ་ལ་རྩེ་བ་ལ་དགའ་བ་དེ་དག་རྣམས་ནི་ཆུ་ལ་རྩེ་བས་དགའ་བར་བྱེད་པ་སྟེ། ཕལ་ཆེར་དམྱལ་བ་དང་། ཡི་དགས་དང་། དུད་འགྲོ་རྣམས་ནས་ཡིན་པས་ཤིན་ཏུ་ཆགས་པའི་ཡིད་ཀྱིས་ལྷན་ཅིག་ཏུ་དགའ་བར་བྱེད་ཀྱི་ལས་ལེགས་པར་བྱས་པ་རྣམས་ཀྱང་ནི་ཡོངས་སུ་སྤྱོད་པར་བྱེད་པ་ཡང་མ་ཡིན་ལ་ལྷ་དེ་དག་རྣམས་ཀྱི་རང་གི་ལུས་རྣམས་དང་ལྷན་ཅིག་ཏུ་རིགས་ཐམས་ཅད་ལ་འདི་དག་གི་ལས་ངོ་ཤེས་པར་བྱེད་པའི་མིང་རྣམས་ལེགས་པར་སྐྱེ་བར་འགྱུར་རོ། །ལྷ་གང་དག་གིས་དང་། ལེགས་པར་བྱས་པའི་ལས་གང་གིས་དང་། རྣམ་པ་ཇི་སྲིད་ཅིག་གིས་དང་། ཚུལ་གང་གིས་བྱས་པ་དང་། དུས་ནམ་གྱི་ཚེ་ན་བྱས་པ་དང་། རྐྱེན་གང་གིས་དང་། སྐྱེ་བ་གཞན་དུ་སྐྱེས་པ་གང་གི་ཚེ་ན་བྱས་པ་དང་། དམན་པ་དང་། བར་མ་དང་། ཁྱད་དུ་འཕགས་པའི་ཞིང་དང་། དངོས་པོ་རྣམས་རྣམ་པ་ཇི་སྙེད་ཅིག་གི་ཡོན་ཏན་ཕུན་སུམ་ཚོགས་པས་དགེ་བ་བྱས་པར་གྱུར་པ་རྣམས་དེ་དག་ཐམས་ཅད་དུས་དང་བཅས་པ་མངོན་སུམ་དུ་ཤེས་པ་དང་བཅས་པར་སྟེང་དུ་མིང་དང་། ཁ་བྱང་རྣམས་ཡི་གེར་བྲིས་པ་ལྷན་ཅིག་ཏུ་སྐྱེས་པ་སྐྱེ་བར་འགྱུར་རོ། །དཔེར་ན་སྒྲིན་པ་དང་མིག་ཆེས་རྣོ་བའི་ཡི་གེ་མཁན་གྱིས་ཆ་ཤས་རབ་ཏུ་རྣམ་པར་ཕྱེ་བའི་ཡི་གེ་མངོན་པར་བྲིས་པར་གྱུར་པ་དེ་བཞིན་དུ་ལྷ་{{page:{number:1202,folio:59b,volume:70}}}དེའི་ཡིག་མཁན་སྤྱང་པོས་ལེགས་པར་བྱས་པའི་ལས་ཀྱི་རྩིག་པའི་ལོགས་དེ་ལ་ལེགས་པར་བྱས་པའི་ལས་དེ་དག་ཐམས་ཅད་མངོན་པར་བྲིས་པར་འགྱུར་རོ། །མཆོག་དང་ཁ་དོག་གང་གིས་མཆོག་ཏུ་མཛེས་པར་བྱེད་པ་དང་། མཆོག་ཏུ་ཡིད་འཕྲོག་པར་འགྱུར་བའི་ཁ་དོག་དེ་ལེགས་པར་བྱས་པའི་ལས་དེས་ལྷ་དེ་རྫོགས་པར་བྱེད་དོ། །དེ་རྣམ་པ་སྣ་ཚོགས་པ་དང་ཁྱད་པར་དུ་འཕགས་པའི་མཚན་ཉིད་ཀྱི་ཁ་དོག་གིས་མངོན་པར་བྲིས་པ་དེས་བརྒྱ་འགྱུར་དུ་རྣམ་པར་མཛེས་སོ། །དཔེར་ན་མཆོག་ཏུ་དགའ་བ་ལན་བརྒྱར་བཏུལ་བའི་གསེར་གསལ་བ་ལ་པད་མ་རཱ་ག་ཉེ་བར་བཅུག་པའམ་ཨིན་དྲ་ནཱི་ལའམ་མཆོག་ཏུ་མཛེས་པར་གྱུར་པའི་རྣམ་པ་དེ་ལྟ་བུའི་རིན་པོ་ཆེའི་རིགས་སུ་གྱུར་པ་གཞན་ཡང་རུང་སྟེ། དེ་བཞིན་དུ་ལྷ་དེ་ལས་ཀྱིས་བྱས་པ་མངོན་སུམ་དུ་ཤེས་པར་བྲིས་པ་དེས་རྣམ་པར་མཛེས་ཤིང་གསལ་ལོ། །བྲིས་པ་དེ་ཡང་རང་ཉིད་ཀྱི་མིག་གིས་མི་མཐོང་ལ་རྒྱུ་གང་གིས་མགྲིན་པ་དང་མིག་ཕོར་དག་ལས་དེ་ཉེ་བར་སྐྱེའོ། །བྲང་ལ་ཡང་སྟེ། རྒྱུ་དེས་ན་རང་ཉིད་ཀྱིས་མངོན་པར་བྲིས་པ་དེ་མི་མཐོང་ངོ་། །ཕན་ཚུན་དུ་ནི་མཐོང་བར་འགྱུར་ཏེ། གང་གི་ཚེ་ལྷ་དེ་ཤིན་ཏུ་ཡང་བག་མེད་པའི་ཡིད་ཅན་དུ་མི་འགྱུར་རོ། །དེའི་ཚེ་ཐམས་ཅད་ཇི་ལྟ་བ་བཞིན་དུ་མཐོང་ངོ་། །འདི་ཉིད་ནི་རྒྱ་ཆེན་པོའི་ཁོར་ཡུག་ན་སྤྱོད་པའི་ལྷ་རྣམས་ཀྱི་སའི་མཆོག་ཏུ་རྨད་དུ་བྱུང་བ་ཅིག་ཡིན་ནོ། །གཞན་ཡང་ངོ་མཚར་བར་གྱུར་པ་ནི་ཇི་ལྟར་ལེགས་པར་བྱས་པའི་ལས་ཀྱིས་བྱས་པ་བྲང་ན་ཡོད་པ་དེ་ལྟར་དཔྲལ་བར་ཡང་བྲིས་པ་ཡིན་ནོ། །གང་གི་ཚེ་རྣམ་པ་གང་གིས་དུས་གང་དུ་འཆི་འཕོ་བར་འགྱུར་བ་དང་། འཆི་འཕོས་ནས་ཀྱང་གང་དུ་ཅིར་སྐྱེ་བར་འགྱུར་བ་དང་། དེར་ཡང་དུས་རིང་དུ་འགྲོ་བ་དང་བཅས་པ་དང་། ཁ་དོག་དུ་མར་འགྱུར་བ་ཡང་མངོན་པར་བྲིས་པ་ནི་ལྷ་དེ་དག་གི་ངོ་མཚར་བ་གཞན་ཡིན་ཏེ། དེ་དག་ནི་ལས་ཀྱིས་བསྐྱེད་པ་ཡིན་ནོ། །ཡི་གེའི་ཕྲེང་དེ་དག་རྣམས་དེ་ལྟར་རྣམ་པར་བཀྲ་བས་རྣམ་པར་མཛེས་པ་ཆེས་ལྷག་པ་ནི་ཇི་ལྟར་རྣམ་པ་དུ་མ་སྣ་ཚོགས་པའི་མེ་ཏོག་ལེགས་པར་སྤེལ་བའི་ཕྲེང་བ་རྣམས་ཀྱིས་ས་གཞན་རྣམས་ན་གནས་པའི་ལྷ་རྣམས་མཛེས་པ་ཡིན་ལ། གཞན་རྣམས་ལ་རྣམ་པར་གསལ་བར་བྱེད་དོ། །དེ་བཞིན་དུ་{{page:{number:1203,folio:60a,volume:70}}}རྣམ་པར་མཛེས་པ་ཡིན་ཏེ། དེ་དེ་དག་གིས་ལེགས་པར་བྱས་པའི་ལས་གཞན་བྱས་པ་ལྷ་རྣམས་ཡིན་པའི་ཕྱིར་རོ། །དེ་ནས་ལྷ་དེ་དག་རྣམས་དེ་ལྟར་རང་གི་ལས་ཀྱི་ལུས་ཁ་བྱང་དུ་བཏབ་པ་རྣམས་ནི་རྟོགས་པ་ཡང་མ་ཡིན་པར་མཐོ་རིས་ཀྱི་ཉེ་བའི་ནགས་རྣམས་ལ་སྣ་ཚོགས་པའི་ཆ་བྱད་དང་། རྒྱན་འཆང་བ་རྣམས་དང་ལྷན་ཅིག་ཏུ་རྣམ་པ་དུ་མར་དགའ་བར་བྱེད་དེ། རྒྱ་ཆེན་པོའི་ཁོར་ཡུག་ན་སྤྱོད་པའི་ས་རྣམས་སུ་དེ་དེ་ལྟར་དགའ་བར་འགྱུར་ཞིང་རྩེ་བར་གྱུར་ནས་གང་ན་དུས་ཤིན་ཏུ་རིང་བར་རྣམ་པར་བཀྲ་བའི་ཆུ་ཞེས་བྱ་བའི་ཆུ་ཀླུང་ངོས་རྣམ་པ་སྣ་ཚོགས་པར་དགའ་བ་རྩེ་མོ་ནས་རྩེ་མོར་འབབ་པ། རིན་པོ་ཆེའི་ཁམས་རྣམ་པ་སྣ་ཚོགས་པ་དང་ལྡན་པ་བྱའི་ཚོགས་དུ་མས་བརྗོད་པའི་སྒྲ་ཀུན་ཏུ་སྒྲོགས་པ། ཤིང་གི་ཚལ་འཐུག་པོ་དུ་མ་དང་ལྡན་པ། མེ་ཏོག་རྣམ་པ་མང་པོ་སྟོང་ཕྲག་བརྒྱས་ཆ་ཤས་རྣམ་པར་བཀྲ་བར་བྱས་པས་རྣམ་པར་བཀྲ་བའི་ངོས་ན་ལྷའི་བུ་མོའི་ཚོགས་ཀྱིས་བསྟེན་པའོ། །གཞན་ཡང་རྣམ་པར་བཀྲ་བའི་རྩེ་མོའི་ངོས་ཀྱི་ངོ་མཚར་ཆེ་བར་གྱུར་པ་ནི་རྒྱར་ཇི་ལྟ་བར་རྩེ་མོའི་ངོས་ནས་རབ་ཏུ་འབབ་པའི་ཆུ་ཀླུང་དུས་ཤིན་ཏུ་རིང་བར་རྣམ་པར་བཀྲ་བ་ཆུ་ཞེས་བྱ་བའི་དེའི་ངོས་གང་གི་ཚེ་རབ་ཏུ་དང་བར་གྱུར་པ་ན་ལྷ་གང་དག་ཆུ་ཀླུང་དེར་དམྱལ་བ་ནས་འཆི་འཕོས་པར་གྱུར་པ་ཆུ་ཀླུང་དེའི་ངོས་སུ་ཕྱིན་ནས་དེའི་ལས་ཀྱིས་བསྐྱེད་པའི་ཁྱད་པར་གྱིས་སྐྱེ་བ་གཞན་རྗེས་སུ་དྲན་ནོ། །དེས་དེ་རྗེས་སུ་དྲན་ནས་ཀྱང་མཆོག་ཏུ་དགའ་བའི་འདོད་པའི་ཡོན་ཏན་ལྔ་ཕུན་སུམ་ཚོགས་པ་ལ་སྤྱོད་པ་རྟག་ཏུ་རབ་ཏུ་རངས་པའི་ལྷ་དང་ལྷ་མོའི་ཚོགས་ཀྱིས་གང་བས་དེ་ཆེད་ཆེར་རྣམ་པ་དུ་མར་རྣམ་པར་ཆགས་པར་བྱས་ནས་གྲངས་མེད་པའི་དུས་ཀྱི་བར་དུ་ལོངས་སྤྱོད་པར་བྱེད་པ་ན་སྡུག་བསྔལ་རྣམས་དྲན་པར་གྱུར་ནས་བདེ་བ་དེ་དག་ཐམས་ཅད་བརྗེད་པར་འགྱུར་རོ། །སླར་ཡང་སྐྱོ་བ་དང་བཅས་པའི་ཡིད་ཀྱིས་ཚིགས་སུ་བཅད་པ་བརྗོད་པ། ཇི་ལྟར། རྒྱུ་ཆེན་སྡུག་བསྔལ་ཆེན་པོ་ཡི། །དམྱལ་བའི་མེ་དང་ཡང་དག་ལྡན། །བདག་གི་སྡིག་པ་ཀུན་བྱང་ནས། །སླར་ཡང་འཇིག་རྟེན་འདིར་འོངས་སོ། ལེགས་པར་བྱས་པའི་འབྲས་བུ་བཟང་། །ཡོན་ཏན་དུ་མ་དང་{{page:{number:1204,folio:60b,volume:70}}}ལྡན་པ། །ཉེས་པར་བྱས་འབྲས་སྡུག་བསྔལ་ནི། །སླུ་བ་མེད་ལྡན་ཆེན་པོ་ཡིན། །བདེ་དང་སྡུག་བསྔལ་དེ་དག་གིས། །སྲིད་པའི་གཡང་སར་འཁོར་འགྱུར་བ། །རྒྱ་མཚོའི་རླབས་ནི་ཇི་ལྟ་བར། །ལས་ཀྱི་རླུང་གིས་ཀུན་ནས་བསྐོར། །བྱས་པའི་སྡིག་ཅན་ཡིད་ཀྱིས་ཏེ། །སྡིག་ལ་དགའ་བའི་མི་དག་ནི། །མི་དགེ་བ་ལ་སྤྱད་པ་ཡིས། །དེ་རྒྱུས་དེ་ནི་དམྱལ་བར་འགྲོ། །དེ་ཕྱིར་ཡང་ནི་མ་འགྲོ་ལ། །ལྷ་ཡུལ་དུ་ནི་འགྲོ་འགྱུར་བ། །དེས་ནི་སྡུག་བསྔལ་དེ་བསྲིངས་ན། །སླར་ཡང་འདོད་པའི་དབང་རྗེས་འགྲོ། །རྩུབ་པར་འགྱུར་བའི་སེམས་འདིས་ནི། །ཕྱང་མོ་འཕྱང་མིན་བདེ་མིན་བདེ། །ཡུལ་འདི་རྣམས་ལ་ཡོངས་འཁྱམས་ཀྱང་། །སྡུག་བསྔལ་གྱིས་ནི་སྐྱོ་བ་མེད། །ཚུ་རོལ་ཕ་རོལ་ལེགས་ལྡན་པའི། །དབང་པོ་ཡོངས་སུ་བསླུས་པ་ཡིས། །སྐྱེ་དགུ་འཁོར་བར་འཁོར་བ་སྟེ། །སྲེད་པའི་ཞགས་པའི་དབང་རྗེས་འགྲོ། །དམྱལ་གནས་ཡི་དགས་སྲིད་པར་ཏེ། །ཡི་དགས་ལས་ནི་དུད་འགྲོའི་སྐྱེ། །ཀླུ་ཡི་སྲིད་པར་དུད་འགྲོ་ལས། །དམྱལ་ལས་ཕལ་ཆེར་བུད་མེད་སྐྱེ། །དེ་ལྟར་ལས་ཀྱིས་ཡོངས་འཁོར་བའི། །འཇིག་རྟེན་འཁོར་བ་འཁོར་ལོ་བཞིན། །སྐྱོ་དབང་དུ་ནི་མི་འགྲོ་ཡང་། །གོམས་པའི་དབང་དུ་འགྲོ་ཕྱིར་རོ། །ཀླུ་ཡི་སྲིད་པར་དགའ་འགྱུར་བ། །བདེ་བ་ཇི་ལྟར་རྣམ་སྤྲས་པ། །སྲིད་པ་ན་ནི་སྤྱོད་པ་རྣམས། །བདེ་ལས་བདེ་བ་ཡོངས་ཉམས་འགྱུར། །སྡུག་བསྔལ་པད་མ་སྟོང་དང་ནི། །པད་མ་བྱེ་བ་བརྒྱར་ཡང་ནི། །སྡུག་བསྔལ་ཡོངས་སུ་ལོངས་སྤྱོད་ཀྱང་། །བྱིས་རྣམས་སྐྱོ་བར་ཡང་མི་འགྱུར། །བདེ་བ་མི་དམིགས་སྲིད་གསུམ་ན། །ཐམས་ཅད་སྡུག་བསྔལ་གྱིས་ཡོངས་བསླད། །སྐྱོ་བ་སྐྱེ་བར་མི་འགྱུར་ལ། །སྲོག་ཆགས་སྡུག་བསྔལ་གྱིས་གཟིར་ར་རྣམས། །བྱིས་པ་སྡུག་བསྔལ་གྱིས་དུབ་ཀྱང་། །སྡུག་བསྔལ་རྒྱུ་ལ་འཇུག་པར་བྱེད། །རྒྱུ་རིང་འབྲས་བུ་འབྲལ་མིན་ཏེ། །ས་བོན་བརྟན་དབང་འབྲས་ཅི་བཞིན། །ཡུལ་རྣམས་ཀྱིས་ནི་ཡོངས་འཁྲུལ་ཡིད། །ཡིད་ཀྱི་ཤུགས་ནི་སྟོབས་པོ་ཆེ། །སེམས་ནི་རྗེས་འབྲངས་བཅས་འདུལ་བ། །ལུས་ཅན་རྣམས་ནི་ཤིས་པར་འགྱུར། །དེ་འདུལ་བྱེད་པར་མྱུར་བར་ནི། །ཁམས་རྣམས་ཐམས་ཅད་སྤྱོད་{{page:{number:1205,folio:61a,volume:70}}}པ་སྟེ། །སྲིད་གསུམ་ཐམས་ཅད་བསྐོར་བྱས་ཀྱང་། །དེ་ཉིད་རབ་ཏུ་མཐོང་བའང་མིན། །ཀུན་ཏུ་གཡོ་བྱེད་དབང་གིས་གཡོ། །ཇི་ལྟར་འཁོར་བ་རྒྱ་མཚོ་བཞིན། །སེམས་ཀྱི་དབང་ཕྱུག་ཡང་དག་ལྡན། །འཇིག་རྟེན་འདི་ནི་རྟག་ཏུ་འཁོར། །བདེ་སྡུག་དུས་ཀྱི་རྗེས་འབྲེལ་བ། །སྲོག་ཆགས་སྲིད་གསུམ་རྗེས་སུ་འགྲོ། །སྡུག་བསྔལ་ཐམས་ཅད་སྤངས་པ་ཡི། །ལེགས་པའི་མཆོག་ཏུ་འབབ་པར་བྱེད། །འཁོར་བྱེད་རྟག་ཏུ་སྡུག་བསྔལ་གྱིས། །དེ་ཚེ་ལུས་ཅན་རྣམས་དུབ་འགྱུར། །བརྗེད་པར་གྱུར་ནས་ཕྱི་ནས་ཀྱང་། །རྣམ་པར་གདུང་བྱེད་སྡུག་བསྔལ་སྤྱོད། །དམྱལ་བའི་གང་ཚེ་ལུས་ཅན་གྱིས། །སྡུག་བསྔལ་དྲན་པར་གྱུར་ན་ནི། །དེ་ཚེ་མ་ལུས་བདེ་འདི་རྣམས། །རྡུལ་ཕྲན་ཙམ་དུ་ངེས་པར་གནས། །དེ་དུས་ཇི་སྲིད་དུ་རྣམ་པར་བཀྲ་བའི་རྩེ་མོའི་ངོས་དེ་ན་ཉེ་བར་གནས་པར་གྱུར་གྱི་བར་དེ་སྲིད་དུ་སྐྱེ་བ་གཞན་རྗེས་སུ་དྲན་པར་བྱེད་དོ། །གང་གི་ཚེ་བཏང་བར་གྱུར་པ་དེའི་ཚེ་སྐྱེ་བ་གཞན་རྗེས་སུ་དྲན་པ་ཐམས་ཅད་བརྗེད་པར་འགྱུར་རོ། །དེ་སྐྱེ་བ་གཞན་ལ་ཉམས་སུ་མྱོང་བའི་སྡུག་བསྔལ་གཞན་བརྗེད་ནས་བརྗེད་པས་ཀྱང་ཕྱི་རོལ་ཡུལ་ལ་འཆུམས་པས་རྣམ་པ་དུ་མར་གཞན་དང་མི་འདྲ་བ་དང་། སྡུག་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་འདོད་པར་གྱུར་པའི་ལྷའི་རྫས་ཀྱི་ཡུལ་རྣམས་ལ་ལྷན་ཅིག་ཏུ་དགའ་བར་བྱེད་དོ། །དེ་གཞན་ཡང་གང་ན་ཆུ་ཀླུང་འོད་འབྱིན་ཞེས་བྱ་བའི་རི་ཡོད་པ་དེར་ཉེ་བར་འགྲོའོ། །རི་དེ་ཡང་ཉེ་འཁོར་ཀུན་ཏུ་དགའ་བའི་ཤིང་མཆོག་གིས་ཤིན་ཏུ་གང་བ་རབ་ཏུ་དང་བའི་ཆུ་ལ་ངང་པ་དང་། ཀཱ་རཎྜ་བ་དང་། ངང་ངུར་གྱིས་ཡོངས་སུ་གང་བ་རྣམ་པ་སྣ་ཚོགས་པའི་གསེར་འབར་བ་སྒྲའི་མཆོག་གིས་ཡིད་དགའ་བའི་ཅ་ཅོས་གང་བའི་ཆུ་ཀླུང་འབབ་པར་འགྱུར་ལ། ཆུ་ཀླུང་དེ་ལ་ཡང་ཤིན་ཏུ་མང་བ་འབྱུང་བར་འགྱུར་བ་ནི་སྟོང་ཕྲག་བཅུས་ལེགས་པར་གང་བ་སྟེ། ཚད་དང་ཤུགས་དང་དབྱིབས་རྣམས་མཚུངས་པ། ཤིང་དང་བྱའི་ཚོགས་ཀྱིས་དགའ་བར་གྱུར་པའོ། །རབ་ཏུ་མང་བ་བྱུང་བ་དེ་དག་རྣམས་ལས་ཀྱང་ཐམས་ཅད་ལས་ཆེས་ཆེར་ལྷག་པའི་ཆུ་ཀླུང་ནི་བཞི་ཡོད་པ་ལ་འདི་ལྟ་སྟེ། མཛེས་པར་འབབ་པ་དང་། {{page:{number:1206,folio:61b,volume:70}}}གསེར་གྱི་ཕྲེང་བ་དང་། བཻ་ཌཱུརྱའི་ཆུ་དང་། བདེ་བར་འབབ་པ་དང་བཞིའོ། །དེ་ནས་ལྷ་དེ་རང་གི་ལས་ཀྱི་འབྲས་བུ་ལ་སྤྱོད་པས་ཐམས་ཅད་ཀྱང་རབ་ཏུ་དགའ་བའི་ཡིད་ཅན་མཆོག་ཏུ་རྒྱ་ཆེ་བའི་རྒྱན་དང་ཆ་བྱད་ཕྲེང་བར་འཛིན་པ་རྣམས་རྩེ་བར་གྱུར་པས་གང་ན་མཛེས་པར་འབབ་པའི་ཆུ་ཀླུང་ཡོད་པ་དེར་ཉེ་བར་ལེགས་པར་འགྲོ་བར་བྱེད་དོ། །ཆུ་ཀླུང་དེའི་ངོས་ན་ཡང་དཀར་ལ་རིང་བའི་མེ་ཏོག་གི་ནགས་ཆེན་པོ་ན་དགའ་བ་དུ་མ་ཞེས་བྱ་བའི་མཚོ་དེ་ན་མེ་ཏོག་གི་འཁྲི་ཤིང་ཐེན་པ་མཆོག་གིས་རབ་ཏུ་གཡེངས་པ། མེ་ཏོག་གི་བྱེ་བྲག་སྟོང་ཕྲག་རྣམས་ཀྱིས་རྣམ་པར་དགའ་བ། ཚད་དང་དབྱིབས་དུ་མ་དང་ལྡན་པའི་བྱ་རྣམ་པ་དུ་མས་རྣམ་པ་སྣ་ཚོགས་པའི་རྒྱན་དང་ཆ་བྱད་ཅན་གྱི་བྱས་སྒྲའི་རྣམ་པ་རྒྱ་ཆེ་བས་ལེགས་པར་གནེམས་པས་མཆོག་ཏུ་དགའ་བར་གྱུར་པའོ། །ཆུ་ཀླུང་མཛེས་པར་འབབ་པ་དེའི་ངོས་གཉིས་པ་ན་ཡང་བུང་བ་རྐང་དྲུག་རྗེས་སུ་རྒྱུ་བ་ཞེས་བྱ་བའི་པད་མའི་རྫིང་བུ་ནང་པར་གྱི་ཉི་མ་དང་མཉམ་པའི་འོད་མཆོག་ཏུ་དྲི་ཞིམ་པའི་པད་མས་རྟག་ཏུ་ལེགས་པར་གང་བའི་པད་མའི་རྫིང་བུའི་ནགས་དེ་ནི་རྣམ་པ་དུ་མར་དགའ་བ་རིང་དུ་ནི་དཔག་ཚད་ལྔ་བརྒྱའི་རྒྱར་གྱུར་པའི་ངོ་བོ་ནི་དཔག་ཚད་ལྔའོ། །ཉེ་འཁོར་ན་ཡང་མཆོག་ཏུ་དྲི་མ་མེད་པའི་ཆུ་ནི་ཆུ་སྐྱེས་དང་། མེ་ཏོག་གཞན་གྱིས་ཀྱང་ཡང་དག་པར་གང་བ་ཁ་དོག་རྣམ་པ་སྣ་ཚོགས་པའི་འདབ་མ་རྣམས་དྲི་གང་དག་ཉེ་འཁོར་དཔག་ཚད་ལྔར་འགྲོ་བས་མཆོག་ཏུ་དྲི་ཞིམ་པའོ། །དེ་ནས་དེ་ཇི་ལྟར་འདོད་པས་ཁ་ཅིག་ནི་ནགས་རྣམས་སུ། ཁ་ཅིག་ནི་པད་མའི་རྫིང་བུར་ཇི་ལྟར་འདོད་པ་རྒྱུ་བས་རབ་ཏུ་དགའ་བ་ལྷ་དང་ལྷ་མོའི་ཚོགས་ཀྱིས་གང་བ་རང་གི་གཟི་བརྗིད་དང་ལྡན་པ་ལས་ཀྱིས་བྱས་ཤིང་བསགས་པས་དེར་སྐྱེའོ། །དེ་དག་རྣམས་དྲི་མཆོག་ཏུ་མཛེས་པའི་དྲིའི་མེ་ཏོག་གིས་མཛེས་པར་འབབ་པ་དེ་མཐོང་ན་ཆེས་ཡིད་སྤྲོ་བའི་ངོས་ལ་རྒྱ་ཆེན་པོའི་ཁོར་ཡུག་ན་རྒྱུ་བའི་ལྷ་རྣམས་དགའ་བར་བྱེད་ལ་ཡོངས་སུ་སྤྱོད་པར་ཡང་བྱེད་དོ། །རྣམ་པ་དུ་མ་དེ་དག་གཅིག་ཏུ་ཆུ་ཀླུང་འོད་འབྱིན་གྱི་རིའི་རྩེ་མོ་ལ་རབ་ཏུ་འབབ་བོ། །གཞན་ཡང་འོད་འབྱུང་གི་རི་ཡོད་པ་ལ་ཆུ་ཀླུང་གཞན་ལེགས་པར་འབབ་སྟེ། གསེར་གྱི་ཕྲེང་བ་ཞེས་བྱ་བའི་ཆུ་ཀླུང་འོད་འབྱུང་ཡིན་ནོ། །{{page:{number:1207,folio:62a,volume:70}}}ཆུ་ཀླུང་དེ་ལ་བརྟེན་ནས་ཆུ་ཀླུང་དེ་འབབ་པའོ། །དེ་ཉིད་ཀྱི་མིང་གིས་ཆུ་ཀླུང་དེ་གསེར་གྱི་ཕྲེང་བ་ཞེས་བརྗོད་དོ། །དེ་ན་དགའ་བ་འདི་དག་ཡོད་དེ་འདི་ལྟ་སྟེ། ཆུ་དེའི་སྐྱོན་རྣམས་འགགས་པས་བཏུང་བ་བཞིན་དུ་འགྱུར་རོ། །ཤིན་ཏུ་དྲི་ཞིམ་པའི་དྲིས་ཅི་ལྟར་འདོད་པའི་རོ་དང་། ཁ་དོག་དང་། དྲི་དང་། རེག་བྱ་དྲན་པར་གྱུར་པས་རྒྱགས་པ་སྐྱེ་བ་ཐམས་ཅད་དང་བྲལ་བའོ། །དེ་ནས་ལྷ་དེ་དག་གིས་བཏུང་བའི་ཁྱད་པར་དེ་འཐུངས་ནས་ཀྱང་ཆེས་ལྷག་པར་བག་མེད་པས་གནས་པས་གང་དག་དགའ་བར་བྱེད་དོ། །ལྷན་ཅིག་རྒྱུ་བ་ཆེན་པོ་དང་བཅས་པའི་ཐམས་ཅད་ཚོགས་པ་ཆེན་པོས་བསྐོར་བ་ཡུལ་ལྔ་ལ་རྣམ་པར་ཆགས་པའི་ཡིད་ཅན་རྔ་སྐད་ཡན་ལག་ལྔ་དང་ལྡན་པར་གྱུར་པ་མཉམ་པ་དང་། སྙན་པ་དང་། ཆགས་པའི་སྒྲས་མཆོག་ཏུ་རྗེས་སུ་འཐུན་པའི་ཡང་རྒྱན་དང་། ཆ་བྱད་དང་། མཆོག་ཏུ་བལྟ་ན་སྡུག་པ་རྣམས་ཞབས་འབྲིང་དུ་གྱུར་པས་ཅི་དགའ་བར་འདོད་པར་བྱས་པའི་རང་དབང་དུ་འཇུག་པ་ལྷ་དེ་དག་རྣམས་གསེར་གྱི་ཕྲེང་བའི་ངོས་ན་སྣ་ཚོགས་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་ཡིས་རྒྱགས་པས་རྒྱགས་པ་རྣམས་རྣམ་པ་དུ་མར་རྒྱུ་བ་དེས་ཆུ་ཀླུང་མཆོག་ཏུ་དགའ་བ་མཐོང་ན་གཟུགས་ཀྱི་ཡུལ་གྱིས་ངོམས་པ་མེད་པ་དེ་ཡང་ཉེ་བར་ལོངས་སྤྱད་ནས། གཞན་ཡང་གར་དང་ལྡན་པའི་གླུའི་སྒྲས་རྣ་བའི་ཁུང་བུ་འཕྲོག་པའི་ཡུལ་ལྔ་ལ་མངོན་པར་ཆགས་པའི་ཡིད་ཀྱིས་དགའ་བར་གྱུར་པས་རི་དང་། ལྗོངས་ནས་ལྗོངས་དང་། རིའི་རྩེ་མོ་ནས་རིའི་རྩེ་མོ་དང་། ཆུ་ཀླུང་གི་ངོས་ནས་ཆུ་ཀླུང་གི་ངོས་དང་། པད་མའི་རྫིང་བུ་ནས་པད་མའི་རྫིང་བུ་དང་། ནགས་ནས་ནགས་སུ་དང་། བང་རིམ་ནས་བང་རིམ་དང་། ཤིང་དྲུང་ནས་ཤིང་དྲུང་དུ་དགའ་བར་གྱུར་པས་རྣམ་པ་སྣ་ཚོགས་པའི་བདེ་བའི་རྒྱགས་པས་མྱོས་པ་རྣམས་རྒྱུ་བར་གྱུར་པ་ན་དུས་གཞན་ཞིག་གི་ཚེ་བཻ་ཌཱུརྱའི་ཆུ་ཞེས་བྱ་བའི་ཆུ་ཀླུང་དེ་དང་ཉེ་བར་རབ་ཏུ་དགའ་བའི་རྒྱགས་པས་རྣམ་པར་རྒྱུ་ཞིང་འགྲོའོ། །ཆུ་ཀླུང་དེ་ལ་ཡང་མཛེས་པ་འདི་དག་རྣམས་ཡིན་ལ་འདི་ལྟ་སྟེ། བཻ་ཌཱུརྱའི་རང་བཞིན་དུ་གྱུར་པའི་ཆུ་ཀླུང་དྲི་མ་མེད་པའི་ཆུའོ། །རྡོ་བ་རྣམས་བཻ་ཌཱུརྱའི་རང་བཞིན་ནོ། །{{page:{number:1208,folio:62b,volume:70}}}བཻ་ཌཱུརྱའི་རང་བཞིན་གྱི་ལྗོན་ཤིང་གིས་ལེགས་པར་གང་བ། བཻ་ཌཱུརྱའི་རང་བཞིན་དང་མདོག་མཚུངས་པའི་ལྗོན་ཤིང་ལ་བྱའི་སྒྲས་ནང་ན་གང་བ། འབྲས་བུ་རྣམས་ལྟ་བས་ཆེས་རྒོད་པ་ལྟར་གྱུར་པ། གཙང་ཞིང་དྲི་མ་མེད་པའི་ཆུ་བདེ་བར་འབབ་པ། ཟབ་ཅིང་སྙན་པའི་སྒྲ་ལེགས་པར་བྱས་པའི་ལས་ཀྱིས་དབང་པོར་གྱུར་པའི་བཻ་ཌཱུརྱའི་ཆུ་ཞེས་བྱ་བའི་ཆུ་ཀླུང་རབ་ཏུ་འབབ་པའོ། །དེ་ལྟར་ལྷ་དེ་དག་རྣམས་དགའ་བས་རྒྱུ་བའི་དོན་དུ་འགྲོ་བར་བྱེད་དོ། །ཡུལ་ལ་སྲེད་པའི་སྲེད་པས་རྣམ་པ་དུ་མར་རབ་ཏུ་རྣམ་པར་ཞེན་པས་ལྷ་དེ་རྣམས་རྣམ་པར་རྒྱུའོ། །ཁ་ཅིག་ནི་ཆུ་ཀླུང་གི་ངོས་དག་ན་དགའོ། །ཁ་ཅིག་ནི་ཆུའི་ནང་ན་ལྷན་ཅིག་སྤྱོད་པ་དང་བཅས་ནས་སོ། །ཁ་ཅིག་ནི་མཆོག་ཏུ་འགྱིང་བས་བྱ་གཞན་རྣམས་ཀྱི་རྒྱབ་ཏུ་དེ་དག་མངོན་པར་ཞོན་ནས་རླབས་ནས་རླབས་ལ་འགྲོའོ། །ཆུ་ལ་དཀྱི་ལི་ཀུད་འཁོར་བ་ནས་འཁོར་བ། ཕྱི་འཁོར་ནས་ཕྱི་འཁོར་དུ། ཆུ་མི་མཉམ་པ་ནས་ཆུ་མི་མཉམ་པར། པད་མའི་སྟན་ནས་པད་མའི་སྟན་ལ། ཨུད་པ་ལའི་ནགས་ནས་ཨུད་པ་ལའི་ནགས་སུ་ཡོངས་སུ་སྤྱོད་དོ། །བརྒྱ་ཕྲག་དང་བརྒྱ་སྟོང་ཕྲག་ཏུ་དཔེ་མེད་པའི་བདེ་བ་དང་ཡང་དག་པར་ལྡན་པའི་ལྷ་དེ་དག་རྣམས་ལ་གལ་ཏེ་ཤེད་ན་ལེགས་པར་བྱས་པའི་ལས་རྣམས་ཀྱིས་དང་། ཡུལ་རྣམས་ཀྱང་ཞི་བ་དང་། དེའི་ཚེ་བཻ་ཌཱུརྱ་ཡང་དྲི་མ་མེད་པ་ལ་མཐོང་བ་ནི་གང་དག་ཚུལ་ཁྲིམས་དང་ཤེས་རབ་ཀྱིས་ལྷག་པར་གྱུར་པ་དེ་དག་རྣམས་ཀྱིས་དེ་ལ་ལས་ཀྱི་འབྲས་བུའི་རྟགས་ཀྱི་གཟུགས་བརྙན་མཐོང་བར་འགྱུར་ཏེ། དེའི་རྒྱུ་གང་ཡིན་པ་དང་། དེའི་གླེང་གཞི་དང་། དེ་དང་མ་བྲལ་བས་དང་། རྐྱེན་དེས་ལྷའི་རིས་དེར་སྐྱེ་བར་འགྱུར་བ་དང་། འདི་དག་ཐམས་ཅད་མངོན་སུམ་དུ་ཤེས་པ་དང་བཅས་པ། དམིགས་པ་དང་བཅས་པ་དང་། སེམས་བསྐྱེད་པའི་གླེང་གཞི་དང་བཅས་པ། ཞིང་ལ་རབ་ཏུ་དང་བར་གྱུར་པ་རྣམས་མངོན་པར་མཐོང་ནས་དེ་རྣམས་དམིགས་པར་བྱས་ནས་སྐྱེ་བ་གཞན་དྲན་པའི་དབང་དུ་བྱས་པའི་བློ་སྐྱེའོ། །ཀྱེ་མ་བདག་ཡུལ་གྱི་ཤུགས་ཀྱི་ལིམ་ལོག་ཅན་གྱི་ཆུའི་རླབས་སྐྱོ་བ་སྐྱེ་བར་འགྱུར་བའི་ཤུགས་དང་ལྡན་པའི་སྲེད་པའི་ཆུ་ཀླུང་གིས་བདག་ཇི་ལྟ་བར་རབ་ཏུ་ཁྱེར་བར་གྱུར་པ། གང་གི་དབང་{{page:{number:1209,folio:63a,volume:70}}}གིས་འབྱུང་བར་གྱུར་པ་ལོག་པར་ལྟུང་བར་འགྱུར་བ་ཡང་བདག་གིས་མ་རྟོགས་ཏེ། གང་གི་རྒྱུས་འདི་ཇི་ལྟ་བ་བཞིན་དུ་མངོན་སུམ་དུ་རྟོགས་པར་འགྱུར་བ་མངོན་གྱི་དུས་དང་ལྡན་པའི་ལོ་རྒྱུས་དེ་དག་རྣམ་པ་དུ་མར་མངོན་པར་བྲིས་པའི་རྒྱུ་དེས་རྙེད་པས་སྐྱེ་བ་གཞན་གྱི་ལོ་རབས་རྣམས་བདག་གིས་རྙེད་པར་འགྱུར་རོ། །ལེགས་པར་བྱས་པ་འདི་རྣམས་ལ་ལོངས་སྤྱོད་པར་ཡང་བྱེད་དེ། ཡང་གང་གི་ཚེ་ཟད་པར་བྱེད་པ་དེའི་ཚེ་ཕྱིར་ཡང་རྣམ་པ་དུ་མར་ལོག་པར་ལྟུང་བ་ལྷའི་རིགས་དེ་ལས་འབྱུང་བར་འགྱུར་རོ། །དེ་ལྟར་ཕན་ཚུན་དུ་བརྗོད་པར་འགྱུར་བ་དང་། འགྲོ་བ་ལྔའི་འཇིགས་པ་ཡང་མཐོང་བར་གྱུར་པས་ཐམས་ཅད་སོ་སོ་ལ་བརྟེན་ནས་སྐྱེས་པའི་ཡིད་འབྱུང་བས་བཻ་ཌཱུརྱའི་ཆུ་ཀླུང་གི་ཆུ་འགྲམ་དེ་ཉིད་ན་ཚིགས་སུ་བཅད་པ་བརྗོད་པ་ཇི་ལྟར། སྔོན་དགེའི་ལས་ཀྱིས་བྱུང་བ་གང་། །ལེགས་པ་དང་ལྡན་ཆེ་འབྱུང་བ། །མཐོ་རིས་འདི་དེ་སྤྱོད་བྱེད་དང་། །ཡང་དང་ཡང་དུ་ཟད་པ་དང་། །མཐོ་རིས་ལེགས་བྱས་ལས་བྱུང་བ། །དེ་ཟད་པས་ནི་ལྟུང་བར་མཐོང་། །མཐོ་རིས་རྒྱུ་དང་བཅས་པ་ནི། །སྐད་ཅིག་པ་ཡི་ཁྱད་པར་གྱིས། །མི་རྟག་འབྱུང་གནས་གཙུག་ལག་ལས། །ཐམས་ཅད་འཇིག་པར་འགྱུར་བ་ཡིན། །དངོས་གང་འདུས་བྱས་མི་རྟག་པ། །དེ་ཀུན་རྣམ་པར་འཇིག་པ་ཡིན། །སྐྱེ་ཀུན་རབ་ཏུ་རྣམ་འཇིག་པ། །ཆོས་ཉིད་ཀྱིས་འདི་རྣམ་པར་གནས། །འདོད་པའི་རོ་ལ་ཆགས་བྱེད་པ། །བྱིས་པ་བློ་དམན་རྣམས་ཡིན་ནོ། །ཀིམ་པ་ཀ་ཡི་འབྲས་མཚུངས་པའི། །ཉེས་དམིགས་གོ་བ་མ་ཡིན་ནོ། །གཟུགས་ལ་སོགས་པའི་དགྲ་འདིས་ཀྱང་། །སྲེད་པའི་རང་བཞིན་ཕྱིར་ལོག་སྐྱེ། །ལས་ངན་འབྲས་ལ་རྨོངས་པ་ཡི། །སྲོག་ཆགས་ལོག་པའི་དབང་འགྲོ་ཉམས། །འདོད་པ་དུག་གི་འབྲས་འདྲ་རྣམས། །སྐྱེས་བུས་ཇི་སྲིད་མྱངས་པ་ཡིས། །དེ་དག་ཉིད་ལ་ངོམས་མེད་ཡིན། །ཕྱིར་ཡང་དམྱལ་བར་ལྟུང་བ་ཡིན། །སྦྱིན་དང་ཚུལ་ཁྲིམས་དགའ་སྤྱོད་སྤེལ། །རྟག་ཏུ་དེ་ལ་ཞུགས་པའི་ཡིད། །རྟག་ཏུ་གང་ལ་དེ་ཡོད་པ། །སྐྱེ་བོ་དེ་ནི་མཐོ་རིས་འགྲོ། །རྟག་ཏུ་ཚུལ་ཁྲིམས་བསྒོམས་པ་དང་། །མི་དགེ་བ་ཡང་སྤངས་པ་ནི། །{{page:{number:1210,folio:63b,volume:70}}}སྤྱང་པོ་འོད་ལྡན་བརྟན་པོ་སྟེ། །སྐྱེ་བོ་དེ་ནི་མཐོ་རིས་འགྲོ། །དགྲ་བོ་རྣམས་ལའང་རྟག་ཏུ་གང་། །འཁོན་དང་བྲལ་བ་བྱམས་པའི་སེམས། །རྟག་ཏུ་རབ་ཏུ་ཞི་བའི་ཡིད། །སྐྱེ་བོ་དེ་ནི་མཐོ་རིས་འགྲོ། །ཡིད་ཀྱི་སྒོམ་པ་དྲག་པོ་ཡིས། །སྡོམ་པར་བྱེད་པའི་ལེགས་པ་གང་། །རྟག་ཏུ་སྡོམ་བརྩོན་གཅིག་ལ་དགའ། །ཤིན་ཏུ་མང་བ་མི་སྨྲ་བ། །སྙིང་པོ་སྙིང་མེད་རྣམ་པར་ཤེས། །གང་དེ་སྐྱེ་བོ་མཐོ་རིས་འགྲོ། །འཁོར་བར་ཆགས་པར་གྱུར་པ་གང་། །རྒ་ཤི་དག་གིས་བསླུས་པ་ཡིན། །རྟག་ཏུ་མྱ་ངན་འདས་མངོན་དགའ། །འགྲོ་འགྱུར་སྐྱེ་དེ་མཐོ་རིས་སུ། །ཤིང་དྲུང་འམ་ནི་དུར་ཁྲོད་དུ། །དེ་བཞིན་ཉིད་དུ་རི་ཁྲོད་དུ། །སྒོམ་པའི་ཡིད་ལྡན་སེམས་དཔའ་དེ། །མཐོ་རིས་འགྲོ་བའི་སྐྱེ་བོ་ཡིན། །ཚོད་ཤེས་ཡུལ་ཤེས་དུས་ཤེས་དང་། །སྡིག་པའི་གྲོགས་པོ་རྣམ་སྤངས་པ། །གང་ལ་བྱམས་པའི་སེམས་ཡོད་དེ། །སྐྱེ་བོ་མཐོ་རིས་འགྲོ་བ་ཡིན། །གྲོང་ལྟ་བ་ལ་མི་དགའ་ཞིང་། །ཚལ་དང་སྲང་དུ་མི་རྒྱུ་བ། །གཅིག་པུ་གནས་དང་ཞི་བ་ཡི། །སྐྱེ་བོ་དེ་ནི་མཐོ་རིས་འགྲོ། །གང་ཞིག་ཞི་བས་རྟག་ཏུ་ལུས། །མི་གཙང་ལས་བྱུང་ལྟ་བྱེད་པ། །ལུས་དང་ལུས་ཀྱི་ཆོ་ག་ཤེས། །གང་དེ་སྐྱེ་བོ་མཐོ་རིས་འགྲོ། །ཆོས་རྣམས་ལས་ཀྱི་དྲ་བར་ནི། །གང་གིས་རྣམ་མང་སྐྱེ་བོ་མཐོང་། །འཁོར་བ་ལ་ཡང་དགའ་བ་མེད། །མཐོ་རིས་འགྲོ་བའི་སྐྱེ་བོ་དེ། །དེ་ཉིད་ཀྱང་ནི་ཇི་བཞིན་རིག །རྣམ་པ་དུ་མ་ལས་བྱུང་བའི། །མཐོང་ཡང་དགའ་བ་མ་ཡིན་ནོ། །མཐོ་རིས་འགྲོ་བའི་སྐྱེ་བོ་དེ། །སྐད་ཅིག་པ་དང་སྒྱུ་མ་བཞིན། །དྲི་ཟ་སྒྱུ་མ་ལྟ་བུར་ཡང་། །གང་ཞིག་རྟག་ཏུ་སེམས་འདུལ་བ། །སྐྱེ་བོ་དེ་ནི་མཐོ་རིས་འགྲོ། །དེ་ཉིད་སྐད་ཅིག་ལ་ཤེས་དང་། །མཚན་ཉིད་བྲལ་བ་ཤེས་གང་དང་། །བདེ་ཆགས་ཀྱིས་ནི་སྐྱོ་བའི་ཡིད། །སྐྱེ་བོ་དེ་ནི་མཐོ་རིས་འགྲོ། །བུད་མེད་གཞན་ལ་མ་བཞིན་དང་། །ཕ་བཞིན་དུ་ཡང་ལུས་ཅན་ཀུན། །འཇིག་རྟེན་མཚུངས་པར་ལྟ་བྱེད་གང་། །མཐོ་རིས་འགྲོ་བའི་སྐྱེ་བོ་དེ། །རྟག་ཏུ་ཕྲ་མ་སྤོང་བྱེད་ཅིང་། །སེམས་ཅན་རྣམས་ལའང་རྟག་ཏུ་དགའ། །ཁྲོ་མེད་དྲང་པོར་གྱུར་པའི་ཡིད། །སྐྱེ་བོ་དེ་ནི་མཐོ་རིས་འགྲོ། །ཐམས་ཅད་ཤིང་བཞིན་རྡོ་བཞིན་དུ། །གཞན་{{page:{number:1211,folio:64a,volume:70}}}གྱི་སེམས་ལ་སྤྱོད་པ་པོ། །རང་གི་སེམས་ཀྱི་ཆོག་ཤེས་པ། །སྐྱེ་བོ་དེ་ནི་མཐོ་རིས་འགྲོ། །ཉིན་དང་མཚན་དུ་གང་དག་གི། །སྙིང་ལ་ལེ་ལོ་མི་འཇུག་པ། །རྟག་ཏུ་བརྩོན་པས་རྣམ་པར་རྒྱུ། །གང་དེ་སྐྱེ་བོ་མཐོ་རིས་འགྲོ། །རྒོད་དང་རྨུགས་དང་གཉིད་དང་ནི། །ལེ་ལོ་ཡང་ནི་ཁྱད་པར་དུ། །སྤོང་བར་བྱེད་པ་རྟག་ཏུ་བཟང་། །སྐྱེ་བོ་དེ་ནི་མཐོ་རིས་འགྲོ། །སྒོ་ལྔ་ལས་ནི་ཚུལ་ཁྲིམས་འཆལ། །གཅིག་ཏུ་ཡོངས་སུ་མཐོལ་བ་དང་། །རྟག་ཏུ་སྤོང་བྱེད་བློ་ལྡན་པ། །སྐྱེ་བོ་དེ་ནི་མཐོ་རིས་འགྲོ། །ཉེ་བར་ལེན་པ་རྣམ་བཞི་ཤེས། །བདེན་པ་ཡང་ནི་དེ་བཞིན་དེ། །ཆོ་ག་ཤེས་པས་ལྟ་བའི་ཡང་། །སྐྱེ་བོ་དེ་ནི་མཐོ་རིས་འགྲོ། །སྡུག་བསྔལ་སྡུག་བསྔལ་རྣམ་སྨིན་དང་། །གང་ཡང་སྡུག་བསྔལ་འགོག་པ་དང་། །རྟག་ཏུ་དེ་ཉིད་ལ་ལྟ་གང་། །སྐྱེ་བོ་དེ་ནི་མཐོ་རིས་འགྲོ། །རྟག་ཏུ་སྡུག་བསྔལ་ལ་ཞུགས་པ། །ཆོས་ནི་རྣམ་པར་མི་འདོར་གང་། །ཆོས་ཀྱི་བློ་ནི་ཞི་བ་དང་། །སྐྱེ་བོ་དེ་ནི་མཐོ་རིས་འགྲོ། །རས་ཀྱང་དཀར་དང་ཤིན་ཏུ་ཕྲ། །དེ་བཞིན་དུ་ཡང་ཕྱག་དར་ཁྲོད། །གཏུམ་མིན་ཡིད་ནི་ཞི་བ་དང་། །རྟག་ཏུ་བསམ་གཏན་གྱིས་གནས་པ། །རྟག་ཏུ་ངེས་འབྱུང་ལ་དགའ་བའི། །སྐྱེ་བོ་དེ་ནི་མཐོ་རིས་འགྲོ། །ཞིམ་མམ་གལ་ཏེ་མི་ཞིམ་པ། །ཇི་ལྟར་འདོད་པའི་ཚུལ་གྱིས་འོངས། །ཆོག་ཤེས་དང་ནི་ཁྲོ་མིན་པའི། །སྐྱེ་བོ་དེ་ནི་མཐོ་རིས་འགྲོ། །གོས་གང་འཇམ་ཞིང་དཀར་བ་དང་། །ཕྱག་དར་ཁྲོད་ཀྱང་དེ་བཞིན་ཏེ། །ལེགས་སྡོམ་བྱེད་པ་ཆོག་ཤེས་མཆོག །སྐྱེ་བོ་དེ་ནི་མཐོ་རིས་འགྲོ། །མལ་སྟན་གཞི་དང་དེ་བཞིན་ས། །ཁང་བཟངས་རྩེ་འམ་དེ་བཞིན་གཞན། །དགའ་བའམ་ཁྲོ་བ་མེད་པ་ཡི། །སྐྱེ་བོ་དེ་ནི་མཐོ་རིས་འགྲོ། །གཟུགས་གང་མིག་གི་ཡུལ་དུ་ནི། །གཏོགས་དང་གཞན་དུ་གྱུར་པ་ཡང་། །དེ་ཁོ་ནར་ནི་རབ་ལྟ་གང་། །སྐྱེ་བོ་དེ་ནི་མཐོ་རིས་འགྲོ། །སྙན་པའམ་ནི་མི་སྙན་པ། །གང་གིས་ཐོས་ནས་འཁྲུལ་བྲལ་བ། །མིག་དང་བློ་དག་ལྡན་པ་ཡི། །སྐྱེ་བོ་དེ་ནི་མཐོ་རིས་འགྲོ། །དབང་པོ་དྲུག་པོ་ཐམས་ཅད་དང་། །ཡུལ་རྣམས་ཀྱང་ནི་དེ་བཞིན་དུ། །སྤོང་བར་བྱེད་ཅིང་མི་དགའ་བ། །སྐྱེ་བོ་དེ་ནི་མཐོ་རིས་{{page:{number:1212,folio:64b,volume:70}}}འགྲོ། །བྱ་བ་འདི་རྣམས་དོན་ཆེན་དང་། །རྟག་ཏུ་བདེ་བ་བྱེད་པ་ཡང་། །དེ་དག་ཐམས་ཅད་ཆོ་ག་བཞིན། །བྱེད་པའི་སྐྱེ་དེ་མཐོ་རིས་འགྲོ། །ཇི་ལྟར་ལས་རྣམས་བྱས་པ་ཀུན། །དེ་ཉིད་དུ་ནི་བྱེད་མེད་པར། །ལྟ་བྱེད་དྲི་བྲལ་བཟང་པོ་ཡི། །སྐྱེ་བོ་དེ་ནི་མཐོ་རིས་འགྲོ། །ལས་རྣམས་ཀྱི་ཡང་རྣམ་སྨིན་དེས། །ལས་རྣམས་སྨིན་གྱིས་བྱས་པའི་ཡང་། །སྡུག་བསྔལ་རྟག་ཏུ་རྣམ་པར་འབྱེད། །སྐྱེ་དེ་མཐོ་རིས་འགྲོ་བའོ། །དེ་ལྟར་ལྷ་དེ་དེའི་མགྲིན་པར་བྱས་པ་དེ་ཡང་དག་པར་མཐོང་ནས་མཆོག་ཏུ་སྐྲག་པའི་ཡིད་ཀྱིས་ཚིགས་སུ་བཅད་པ་སྨྲས་ཏེ། ཤིན་ཏུ་བརྗོད་ནས་ཀྱང་ཆུ་ཀླུང་གི་འགྲམ་དུ་ལྷ་དེ་དག་ཉིད་དང་ལྷན་ཅིག་ཏུ་རང་བཞིན་ཡིན་པས་སླར་ཡང་བག་མེད་པས་རྒྱུ་བར་བྱེད་དོ། །གལ་ཏེ་གང་དག་དེའི་མགྲིན་པ་ན་བྱས་པ་ཡོད་པར་གྱུར་དུ་ཟིན་ཡང་རྐྱེན་མེད་པར་མི་མཐོང་སྟེ། གང་གིས་རྟེན་ཅིང་འབྲེལ་པར་འབྱུང་བའི་དངོས་པོའི་རྐྱེན་མེད་པར་མི་འགྱུར་ལ། ལྷ་གང་གི་ཡང་རང་བཞིན་ཡིན་པས་སླར་ཡང་བག་མེད་པར་སྤྱོད་པས་གང་ན་ཆུ་ཀླུང་འོད་འབྱུང་གི་རི་ལ་རིན་པོ་ཆེ་འོད་འབྱིན་ཞེས་བྱ་བའི་རི་དེ་ཡོད་པ་དེར་འགྲོ་སྟེ། རྒྱན་དང་ཆ་བྱད་དུ་མས་རབ་ཏུ་དགའ་བའི་ཡིད་ཅན་ཡུལ་ད་ལྟར་བ་ལ་ཆགས་པས་ཀུན་ནས་ཁྲིད་པར་གྱུར་པས་དུས་ཆོད་པར་གྱུར་པའི་འཇིགས་པ་ཡང་མ་རྩིས་པ་དང་། དབང་པོ་འགྱུར་ལྡོག་ཅན་རྣམས་ཀྱིས་ཀྱང་དྲངས་པ་དང་མཐོ་རིས་པ་དེ་རྣམས་མཆོག་ཏུ་ཡང་བདེ་བའི་ཕྱིར་ན་ཕྱིར་ཞིང་ཡང་གར་བྱེད་པར་གྱུར། རབ་ཏུ་རྒོད་པར་གྱུར་པས་རྣམ་པར་རྒྱུ་བར་བྱེད་པས་ཆུ་ཀླུང་གི་འགྲམ་ན་རྣམ་པ་དུ་མར་དགའ་བའི་མེ་ཏོག་གི་ཚོགས་རྣམ་པ་དུ་མ་ཕུན་སུམ་ཚོགས་པ་འཁྲི་ཤིང་ཤིན་ཏུ་འགྱུས་པས་ཁེབས་པའི་ངོས་ན་རྟག་ཏུ་ཡང་རབ་ཏུ་དགའ་བའི་བྱའི་ཚོགས་ཀྱིས་འཁྲིགས་པར་རོ། །གཞན་ཡང་ཁྱད་པར་ལྟ་བར་འདོད་པས་རིན་པོ་ཆེ་འོད་འབྱིན་གྱི་རི་ལ་རིན་པོ་ཆེའི་རྣམ་པ་བརྒྱ་སྟོང་དུ་མ་ཆ་ཤས་རྣམ་པར་བཀྲ་བ་ཡོད་པར་འགྲོའོ། །ལྟ་བ་ལ་མཚོར་རྔམས་པས་དེས་དེ་རིང་བ་ཉིད་ནས་མཐོང་སྟེ། འོད་འབར་བ་ནམ་མཁའ་བརྟོལ་བ་བཞིན་དུ་གནས་པ་ལྔར་མ་མཐོང་བ་དེ་ཡིད་ལ་སྨོན་པས་བྱས་པ་བཞིན་དུ་སྐྱོན་གཞན་མེད་པ་དེའི་འོད་དཔག་ཚད་སྟོང་ཕྲག་བཅུར་འགྱུར་ཏེ། སྔོན་པོ་དང་སེར་པོ་དང་དམར་{{page:{number:1213,folio:65a,volume:70}}}པོ་དང་ལྗང་ཁུའི་ཁ་དོག་གོ། །གཞན་ཡང་རྣམ་པར་འདྲེས་པའི་འོད་རྣམས་སོ། །གཞན་ཡང་ངོས་དེ་ན་རིན་པོ་ཆེའི་འོད་ཀྱི་ཕྲེང་བ་ཅན་གྱི་རི་གཞན་གང་དག་ཡོད་པ་དེ་དག་རྣམས་ཀྱང་བརྟོལ་ཞིང་རིན་པོ་ཆེ་འོད་འབྱིན་གྱི་རི་དེའི་འོད་དེ་དག་གིས་རི་དེ་དག་རྣམས་ཐམས་ཅད་ཀྱི་འོད་ངེས་པར་བཅོམ་ནས་གནས་སོ། །དཔེར་ན་རིའི་རྒྱལ་པོ་རི་རབ་ལྷུན་པོའི་འོད་ཀྱིས་ནི་རི་རྣམས་ཐམས་ཅད་ཀྱི་འོད་ཟིལ་གྱིས་གནོན་ནོ། །དེ་བཞིན་དུ་རིན་པོ་ཆེ་འོད་འབྱིན་དེའི་འོད་མཆོག་ཏུ་རྒྱ་ཆེ་བ་དགའ་བར་གྱུར་པ་མཆོག་ཏུ་རངས་པ་ཡིད་འཕྲོག་པ་ཡིན་ནོ། །དེ་བཞིན་དུ་རྣ་བའི་དབང་པོ་གཅིག་ཚིམ་པར་བྱེད་ལ་རིན་པོ་ཆེ་དེས་རྣ་བའི་དབང་པོ་གཉིས་པ་ཡང་སྒྲ་རྣམ་པ་དུ་མས་ལེགས་པ་བསྒོ་བར་བྱེད་ལ། རིན་པོ་ཆེ་འོད་འབྱིན་གྱི་རི་དེ་ཉིད་ན་འདི་ལྟ་སྟེ། ཐོས་ན་ཡིད་འཕྲོག་པའི་སྒྲ་དང་ལྡན་པའི་ཆུ་ཀླུང་འབབ་པས་ཀྱང་ཀུན་ཏུ་སྒྲ་སྒྲོགས་པས་མཆོག་ཏུ་ཐོས་ན་ཡིད་འཕྲོག་པ་དང་། དེ་དག་ན་རྣམ་པ་དུ་མའི་བྱ་རྣམས་ནི་རིན་པོ་ཆེ་སྣ་བདུན་གྱིས་རྣམ་པར་བཀྲ་བའི་སྒྲོ་དང་ལྡན་པ་ཁྱད་པར་མེད་པའི་རླུང་གིས་རབ་ཏུ་བསྐྱོད་པའི་དྲིལ་བུ་གཡེར་ཀའི་རང་བཞིན་གྱི་ལྗོན་ཤིང་རྣམས་ཀྱི་སྒྲ་གང་ཡིན་པས་སོ། །དེ་དག་གི་དཔེ་བྱ་བར་མི་ནུས་ཏེ་ཡིད་རྣམས་དང་འདྲ་བ་ཡིན་པའི་ཕྱིར་རོ། །རིན་པོ་ཆེ་འོད་འབྱིན་གྱི་རི་ཆེན་པོ་འདི་ལས་དེ་བཞིན་དུ་ལྷ་དེ་དག་རྣམས་ཀྱི་རྣ་བའི་དབང་པོ་ལ་ཡང་ཚིམ་པར་བྱེད་དེ་གཞན་ཡང་ལྷ་དེ་དག་གི་དབང་པོ་གསུམ་པ་རིང་བ་ཉིད་ནས་རི་ཆེན་པོས་ཚིམ་པར་བྱེད་པ་ཡང་འདི་ལྟ་སྟེ། སྣ་ལ་དྲི་དུ་མ་རྣམས་ཀྱིས་མེ་ཏོག་གི་ཚོགས་མང་པོ་ལས་འབྱུང་བར་འགྱུར་བ་ལ་ཆུ་ཀླུང་དུ་མ་ལས་ཉེ་བར་སྐྱེས་པའི་མེ་ཏོག་གིས་ལེགས་པར་བསྐྱེད་པའི་དྲི་དེ་དག་གིས་ལྷ་རྣམས་ཚིམ་པར་བྱེད་དོ། །གཞན་ཡང་རི་ཆེན་པོ་དེས་ལྷ་དེ་དག་རྣམས་ཀྱི་དབང་པོ་བཞི་པ་ཀུན་ནས་ཚིམ་པར་བྱེད་དེ་ལྕེ་ཡང་རོ་དང་། མདོག་དང་གཟུགས་དང་། དྲི་རྣམས་མཆོག་ཏུ་གྱུར་པའི་རྣམ་པ་དུ་མའི་འབྲས་བུ་རྣམས་ཀྱིས་ཀྱང་ཀུན་ཏུ་ཚིམ་པར་བྱེད་དོ། །ལུས་ལ་ཡང་རེག་ན་དགའ་བར་འགྱུར་བའི་གོས་རྒྱུ་སྤུན་མེད་པ་དུ་མ་རྣམས་དང་། རེག་ན་བདེ་བའི་རླུང་རྣམས་ཀྱིས་ཀྱང་ཚིམ་པར་བྱེད་དོ། །རི་ཆེན་པོ་དེ་གང་ལ་ལྷ་དེ་དག་རྣམས་ཀྱི་དབང་པོ་ལྔ་པོ་རྣམས་རང་གི་ཡུལ་བདེ་བ་ཉམས་སུ་མྱོང་{{page:{number:1214,folio:65b,volume:70}}}བར་བྱེད་དོ། །དེས་ཚིམ་པར་བྱེད་པ་པོའི་ངོ་བོས་ཡིད་ཀྱང་མཆོག་ཏུ་ཚིམ་པར་འགྱུར་རོ། །དེ་ལྟར་རིན་པོ་ཆེ་འོད་འབྱིན་གྱི་རི་འདིས་དབང་པོ་ལྔའི་བདེ་བ་རབ་ཏུ་སྦྱིན་པས་ལྷ་དེ་རྣམས་ཤིན་ཏུ་བདེ་བ་ལ་གནས་སོ། །དེ་ནས་ལྷ་དེ་རྣམས་ཀྱིས་རིན་པོ་ཆེ་འོད་འབྱིན་གྱི་རི་དེར་སླེབ་ནས་རིན་པོ་ཆེ་དུ་མ་འབར་བའི་ཕྲེང་བ་རྣམ་པ་དུ་མར་ཡང་འོད་འབར་བ་ཉེ་བར་འབྱིན་ནོ། །དེ་ནས་ལྷ་དེ་རིན་པོ་ཆེ་དེ་ལ་ཆུ་ཀླུང་སྟོང་ཕྲག་རྣམ་པ་དུ་མ་དང་འབབ་ཆུ་དང་རྫིང་བུ་དང་པད་མའི་རྫིང་བརྒྱ་སྟོང་གིས་ཉེ་བར་མཛེས་པ་གསེར་དང་བཻ་ཌཱུརྱ་དང་། ཨིན་དྲ་ནཱི་ལ་དང་དངུལ་དང་འདབ་མ་རྣམ་པར་བཀྲ་བ་འདྲེན་མ་སྟོང་ཕྲག་བརྒྱས་མཛེས་པར་མངོན་པར་མཐོང་ནས་ལྷ་དེ་རང་བཞིན་ཉིད་ཀྱིས་བདེ་བར་རྒྱུ་བ་བརྒྱ་འགྱུར་ཐོབ་ནས་རི་དེ་ལ་ཉེ་བར་ལོངས་སྤྱོད་དེ། རབ་ཏུ་དགའ་བའི་འཁོར་དང་བཅས་ནས་ཕན་ཚུན་དུ་གནོད་པ་མེད་པར་གཏད་པས་ཚིམ་པར་བྱེད་པའི་ཡིད་ཅན་རྣམས་དེ་དག་དེ་བཞིན་དུ་ཆེས་རབ་ཏུ་དགའ་བའི་ཡིད་ཀྱིས་རིན་པོ་ཆེ་འོད་འབྱིན་གྱི་རི་དེའི་ཁྱད་པར་ལྟ་བར་འདོད་པས་ཕུག་དང་རི་ཁྲོད་ལ་དཔྱོད་དེ་པད་མའི་རྫིང་བུ་ནས་པད་མའི་རྫིང་བུ། རྩེ་མོ་ནས་རྩེ་མོ། ཆུ་ཀླུང་གི་ངོས་ནས་ཆུ་ཀླུང་གི་ངོས། གནས་ཀྱི་ཚོགས་ནས་གནས་ཀྱི་ཚོགས། རིན་པོ་ཆེའི་ནགས་ནས་རིན་པོ་ཆེའི་ནགས་ལ་བྱའི་ཚོགས་མང་པོ་མངོན་པར་མཐོང་བའི་རྣམ་པ་དེས་མཐོང་བ་དང་ཐོས་པས་དགའ་བ་བྱའི་ཚོགས་གཞན་ལྟ་བར་འདོད་པ་རྔ་སྐད་ཡན་ལག་ལྔ་དང་ལྡན་པས་ལྷན་ཅིག་ཏུ་དགའ་བར་བྱེད་ཅིང་ཡོངས་སུ་སྤྱོད་པར་ཡང་བྱེད་དོ། །དེ་རང་བཞིན་གྱིས་མཐོང་བ་དང་། ཐོས་པ་དང་། སྣ་དང་། ལྕེ་དང་། ལུས་ཀྱི་ཡུལ་ལྔ་པོ་རྣམས་དགའ་སྟེ་དབང་པོ་དེ་དག་རྣམས་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་སོ་སོ་དང་གཅིག་ལ་ཡང་དགའ་བར་བྱེད་དོ། །ཡུལ་རྣམས་ལ་ཡང་དབང་པོ་རྣམས་དང་། ཡུལ་དེ་ལ་དབང་པོ་ལྔ་རྣམ་པར་རོལ་པའི་ཡིད་དོ། །མཆོག་ཏུ་བདེ་བ་དཔེ་མེད་པ་ཉེ་བར་ལོངས་སྤྱོད་དོ། །རྣམ་པ་དུ་མ་དང་། རྣམ་པར་རྟོག་པ་དུ་མར་མཐོང་བ་དང་། སྒྲ་དང་། སྣ་དང་། རོ་དང་། ཆོས་ཀྱི་ཡུལ་ཡང་ཟློས་པ་མ་ཡིན་པའི་ལྷའི་བདེ་བ་ཉེ་བར་ལོངས་སྤྱོད་དོ། །ད་ལྟར་{{page:{number:1215,folio:66a,volume:70}}}བའི་བདེ་བ་དང་སྡུག་བསྔལ་གྱིས་ཉེ་བར་འཇོམས་པར་བྱེད་དོ། །དེ་ལྟར་དེ་ཡུལ་ལ་རྣམ་པར་ཆགས་པའི་ཡིད་ཀྱིས་དེ་འདྲ་བའི་བག་མེད་པར་འགྱུར་རོ། །ཇི་ལྟར་གང་ལས་ཀྱི་འབྲས་བུ་རྣམ་པར་བཀྲ་བ་སྔོན་ཕྱོགས་ན་མངོན་པར་བྲིས་པ་ཡོད་ཀྱང་དེ་ཐམས་ཅད་མི་དྲན་ནོ། །དེ་རྣམས་ཀྱིས་གཞན་ཡང་དེས་སྔོན་ལེགས་པར་བྱས་པའི་ཕྱིར་ཀུན་ཏུ་སྤྱོད་པར་གྱུར་པ་དང་། རྩེ་བར་གྱུར་པས་ཀྱང་གལ་ཏེ་ཤེད་ན་རི་ཆེན་པོ་ལ་རིན་པོ་ཆེ་འོད་འབྱིན་པ་དེ་ཉིད་ཀྱི་རྩེ་མོ་དུ་མ་མཆོག་ཏུ་སྔོ་བ་དྲི་མ་མེད་པ་མེ་ལོང་གི་མཐིལ་དྲི་མ་མེད་པ་ཞེས་བྱ་བ་གང་ཡིན་པ་འདི་དྲི་མ་མེད་པས་གང་ལ་ཤིང་རྟའི་རྡུལ་ཡང་མཐོང་སྟེ། ལྷ་དེ་རྣམས་ཀྱི་བརྩོན་པ་ལྷག་པས་གང་ཡང་སྦོམ་པོ་མཆོག་ཏུ་རྣམ་པར་བཀྲ་བ་དང་། མཐོང་ན་མཆོག་ཏུ་དགའ་བ་དང་། ལུས་ཀྱི་མདོག་རྣམ་པ་མི་འདྲ་བའི་ཕན་ཚུན་གྱི་རྣམ་པ་ལས་ཀྱིས་བྱས་པ་མངོན་པར་བྲིས་པ་ལ་ལྟ་སྨོས་ཅི་དགོས། འགྲོ་བའི་རིས་གང་དང་གང་ལས་འཆི་འཕོ་བ་དང་རྣམ་པ་གང་གིས་བྱས་པར་གྱུར་པ་དེ་ཡང་བྲང་དང་མགྲིན་པའི་དབུས་སུ་བྲིས་པར་འགྱུར་རོ། །ལེགས་པར་བྱས་པའི་ལས་ཀྱིས་དེས་དེའི་ཉེས་དམིགས་རྟོགས་ནས་སྐྱོ་བ་སྐྱེ་བར་འགྱུར་རོ། །འདོད་པའི་རོ་ཐོབ་པའི་རྒྱུ་དེས་ཀྱང་བྱིས་པ་རྣམས་སྐྱོ་བ་མི་སྐྱེའོ། །ཡང་གང་གི་ཚེ་དེ་རྣམས་ཉིད་ལ་འདོད་པ་རྣམས་ཀྱི་ཉེས་དམིགས་ལེགས་པར་བསྟན་པར་གྱུར་པའམ། རང་ཉིད་ཀྱིས་གོ་བར་གྱུར་པ་དེ་ལས་ཀྱང་འདོད་པའི་ཉེས་དམིགས་ཉེ་བར་དམིགས་པར་འགྱུར་རོ། །དེའི་ཚེ་བྱིས་པ་རྨོངས་པའི་བློ་ཅན་རྣམས་ཀྱིས་རབ་ཏུ་རྟོགས་ཏེ་གང་ཐོབ་ནས་དེ་འདོད་པའི་རོ་ལ་ཆགས་པར་མི་བྱེད་པ་དང་། ཉེས་དམིགས་ཀྱང་ལེགས་པར་མཐོང་བ་ཡིན་ནོ། །དེ་འདོད་པ་རྣམས་ལ་ཕྱིས་འགྱོད་པའི་མེས་སྲེག་པར་བྱེད་དེ། གང་གི་ཕྱིར་ཐ་མི་དད་པའི་ལུས་ཡོངས་སུ་འདོར་བའི་ཕྱིར་རོ། །གང་ཡུལ་གྱི་མེ་མཚོན་ཆ་དམྱལ་བའི་མཐར་གཏུགས་པའི་རྒྱུ་བདག་ཅག་རྣམས་སོ། །ཕྱི་ནས་འགྱོད་པའི་མེས་སྲེག་པར་བྱེད་དོ། །གང་ཡང་ལུས་བསྒོམས་པའི་ཡིད་བསྒོམས་པར་གྱུར་པ་དེ་འདོད་པའི་རོ་ལ་མི་དགའ་བ་དང་ཉེས་དམིགས་ཀྱང་མཐོང་བ་ཡིན་ནོ། །དེ་འདོད་པ་རྣམས་ཀྱི་རོ་ལ་ཡང་དགའ་བ་{{page:{number:1216,folio:66b,volume:70}}}མ་ཡིན་ནོ། །འདོད་པ་རྣམས་ཡོད་ཀྱང་ཞབས་འབྲིང་དང་མངོན་པར་རྟོག་པར་བྱེད་པར་མི་འགྱུར་རོ། །དེའི་ཚེ་འདོད་པ་རྣམས་ཀྱི་ཁ་འོག་ཏུ་འདུ་བར་མི་འགྱུར་རོ། །གཞན་ཡང་འདོད་པ་རྣམས་ཀྱི་གཉེན་པོ་འདི་ལྟ་སྟེ། གང་གིས་གཟུགས་དེ་མཐོང་བ་ན་དེ་རྣམ་པར་འཇིག་པའི་ཆོས་ཅན་དེས་གཟུགས་ལ་གཟུགས་ཀྱི་རྗེས་སུ་ལྟ་བ་དང་། ཇི་ལྟ་བ་བཞིན་དུ་ཚུལ་བཞིན་ཉིད་ཡིད་ལ་བྱེད་པས་ལྟ་བ་དེས་འདུན་པའི་འདོད་ཆགས་རྣམ་པར་འཇོམས་སོ། །དེ་ལྟར་ཡུལ་ལྔ་ལ་ཇི་ལྟ་བ་བཞིན་དུ་ཉེས་དམིགས་སུ་མཐོང་བའི་རང་བཞིན་དུ་འགྱུར་ལ་དེ་དགའ་བའི་འདོད་ཆགས་དང་ལྡན་པའི་སྲེད་པ་འཁོར་བའི་ས་བོན་དུ་གྱུར་པ་ལས་ཕྱི་རོལ་ཏུ་གྱུར་པའོ། །དེ་ལྟར་ཡང་འདོད་པ་རྣམས་ཀྱི་ཉེས་དམིགས་རྟོགས་ཤིང་དེ་དག་ཉེས་དམིགས་ཤེས་ནས་ཕྱིས་འགྱོད་པར་འགྱུར་རོ། །འདོད་པའི་ཡུལ་གྱི་འདོད་ཆགས་དང་ཕྲད་པས་མི་གནོད་དོ། །སྔོན་གྱི་འབྱུང་བ་ལས་བྱུང་བས་ལྷ་རྣམས་ཡོངས་སུ་སྤྱོད་པས་གལ་ཏེ་ཤེད་ན་རི་དེའི་རྩེ་མོ་ལ་མངོན་པར་འཁོད་དོ། །མཆོག་ཏུ་དྲི་མ་མེད་པའི་མེ་ལོང་གི་མཐིལ་ཇི་ལྟ་བར་ལྷ་དེ་རྣམས་ཀྱི་ཡན་ལག་དེ་རྣམས་ཀྱང་མཐོང་ངོ་། །དེ་ནས་ལུས་བསྒོམས་པ་ཡིད་བསྒོམས་པའི་ལྷ་དེས་མཐོང་བར་གྱུར་པ་ལས་ཐམས་ཅད་ཀྱི་འབྲས་བུ་དང་། འཆི་འཕོ་དང་། གླེང་གཞི་དང་། སྐྱེ་བ་ཡང་དཔྲལ་བ་ན་བྲིས་པ་དེ་རྣམས་བདག་ཉིད་ཀྱིས་རབ་ཏུ་མཐོང་བར་འགྱུར་རོ། །ཇི་ལྟར་ཆེ་གེ་མོ་ཞིག་གི་དུས་ན་གནས་ཆེ་གེ་མོ་ཞིག་ན་ཆེ་གེ་མོ་ཞིག་གི་ཡུལ་ན་རྣམ་པར་ཆེ་གེ་མོས་འཆི་འཕོ་བའི་རྒྱུ་མཚན་ཆེ་གེ་མོས་ལྷ་ཆེ་གེ་མོ་འཆི་འཕོ་བར་འགྱུར་རོ། །གང་དཔྲལ་བར་མངོན་པར་བྲིས་པ་འདི་ཤེས་པར་གྱུར་པ་དེ་ལྷའི་རིགས་དེ་ལས་འཆི་འཕོས་ནས་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་སམ། སྐྱེས་ནས་མྱོང་བར་འགྱུར་བས་སམ། ལུས་ཀྱི་ཉེས་པར་སྤྱོད་པས་སམ། ངག་གི་ཉེས་པར་སྤྱོད་པས་སམ། ཡིད་ཀྱི་ཉེས་པར་སྤྱོད་པའི་རྒྱུས་འཆི་འཕོས་ནས་དམྱལ་བར་ཆེ་གེ་མོ་ཞིག་ཏུ་སྐྱེ་བ་དང་། ཆེ་གེ་མོ་ཞིག་ཡི་དགས་སུ་སྐྱེ་བ་དང་། འདིར་དུད་འགྲོའི་ལུས་སུ་སྐྱེ་བར་འགྱུར་བ་དང་། དེ་དུད་འགྲོའི་རིགས་དེ་ལས་ཡོངས་སུ་{{page:{number:1217,folio:67a,volume:70}}}གྲོལ་ནས་འདོད་པའི་བག་མེད་པས་བསླུས་ཤིང་ལས་ཀྱི་རླུང་གིས་བསྐོར་ནས་སླར་ཡང་ཆེ་གེ་མོ་ཞིག་ཏུ་འཁོར་བར་འགྱུར་རོ། །དེ་ལྟར་འདོད་པ་རྣམས་ཀྱི་ཉེས་དམིགས་དང་སྙིང་པོ་མེད་པ་ཡང་དཔྲལ་བ་དེ་ཉིད་ལ་མངོན་པར་བྲིས་པ་མཐོང་ངོ་། །ཇི་ལྟར་ཆེ་གེ་མོ་ཞིག་གི་གཉེན་པོ་ཆེ་གེ་མོ་ཞིག་གིས་ཏེ། འདི་ལྟ་སྟེ། འདོད་པ་རྣམས་ནི་མི་རྟག་པ་སྙིང་པོ་མེད་པར། དཔྲལ་བར་མངོན་པར་བྲིས་པ་གང་ཡིན་པ་ཐམས་ཅད་མཐོང་ངོ་། །དེ་མཐོང་ནས་ཀྱང་གང་ཆེས་བསྒོམས་པའི་ལུས་དང་ཡིད་བསྒོམས་པར་གྱུར་པ་དེས་འདོད་པ་རྣམས་ཡོངས་སུ་སྤོང་ངོ་། །ཉེས་དམིགས་དང་བཅས་པ་ཞེས་རིག་ནས་གང་གི་ཕྱིར་དུག་དང་འདྲ་བར་ཇི་ལྟར་ཕྲ་མོ་རྣམས་ཀྱང་དེ་བཞིན་དུ་ཡུལ་རྟེན་པ་རྣམས་ཀྱང་དུག་བཞིན་ཟོས་ནས་ལོག་པར་ལྟུང་བར་འགྱུར་རོ། །དེ་དག་རྣམས་དེ་ལྟར་མཐོང་བ་དང་། སྟེན་པ་དང་། ཡུལ་རྣམས་ཡོངས་སུ་སྤོང་བ་པོ་རྣམས་གང་ཡིན་པ་དེ་དག་གི་ཡང་དཔྲལ་བར་བྲིས་པ་ཡིན་ནོ། །ངན་འགྲོར་སྐྱེ་བ་དམྱལ་བ་ཡི་དགས་དུད་འགྲོའི་སྐྱེ་བ་བླངས་ནས་དེ་ཟད་པ་ཡང་ལེགས་པར་བྱས་པའི་ལས་ཀྱིས་རྟག་ཏུ་ཡང་དག་པར་མངོན་པར་མཐོང་ནས། གཞན་ཡང་ལས་ཀྱི་དབང་དུ་བྱས་ནས་ཡིད་ཆེས་པ་སྐྱེ་བ་དེ་ནི་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་ཡིན་ཏེ། ཇི་སྲིད་དུ་མྱ་ངན་ལས་འདས་པའི་ས་བོན་དུ་གྱུར་པ་ལས་ཟད་པར་འགྱུར་བའོ། །དེ་ནས་ལྷ་གཞན་གང་དག་བློ་དམན་པར་གྱུར་པ་རྣམས་འདོད་པ་སྟེན་པ་ལ་ཆེད་ཆེར་བྱེད་ཅིང་དེ་སྔོན་གྱི་ལེགས་པར་བྱས་པའི་དབང་དུ་གྱུར་པའི་ངོ་བོས་ཀྱང་མངོན་པར་བྲིས་པ་ལེགས་པར་མཐོང་སྟེ། ཇི་ལྟར་བདག་འདི་ལས་འཆི་འཕོས་ནས་མི་རྣམས་སུ་སྐྱེས་ལ་ཕྱིར་ཡང་ལྷ་རྣམས་སུ་སྐྱེ་བ་སྟེ་རྟག་ཏུའམ། མངོན་པར་མཐོང་ཡང་ཀུན་ནས་སྐྲག་པ་དང་ལྡན་པར་ཡང་མི་འགྱུར་རོ། །ཕྱིར་ཡང་ཡུལ་ལྔའི་རླབས་ཀྱི་སྲེད་པའི་ཆུ་ཀླུང་དུ་བག་མེད་པ་བག་མེད་པས་སྤྱོད་པས་ལྷ་ཁྲུས་བྱེད་དོ། །དེའི་ཐོས་པའི་ཤེས་པ་དེ་ཡང་འགགས་ནས་སྐྱེ་བས་བྱས་པ་གཞན་ཡང་རབ་ཏུ་འབྱུང་བར་འགྱུར་ཏེ། འདོད་པས་བསླུས་ནས་ལས་ཟད་པར་བྱས་པས་དམྱལ་བ་དང་ཡི་དགས་དང་། དུད་འགྲོར་སྐྱེའོ། །ཕྱིས་ཡང་དམྱལ་བ་ཡི་དགས་དུད་འགྲོར་སྐྱེ་བ་རྣམ་{{page:{number:1218,folio:67b,volume:70}}}པར་འཇིག་གོ། །དེ་ནས་དེ་ལྟར་བག་མེད་པ་ལ་ལྟ་བའི་ལྷ་དེ་དག་རྣམས་རྟོགས་ནས་དབང་ཕྱུག་ལ་གནས་པ་ཞེས་བྱ་བའི་བྱས་དགེ་བའི་ལས་ཀྱི་དབང་གིས་ཚིག་བརྗོད་པ་ཇི་ལྟར། དགེ་བ་ཡིས་ནི་སེམས་ཁྲིད་ཅིང་། །དགེ་བ་ཁོ་ནས་རྗེས་སུ་ཁྲིད། །དེ་བཞིན་མི་དགེ་རྗེས་སྤྱད་པས། །མི་དགེ་ཉིད་ལ་རྒྱུག་པ་ཡིན། །བདེ་ལེགས་རྒྱུ་བ་མི་ཡི་སེམས། །ཆུ་ཀླུང་ཉིད་དང་དེ་དག་མཚུངས། །ཇི་ལྟ་བར་ནི་རྐྱེན་ཐོབ་ནས། །དེ་བཞིན་དེ་ནི་ཡོངས་སུ་རྒྱུག །མྱུར་བར་རབ་ཏུ་རྒྱུག་བྱེད་སེམས། །མྱུར་བར་ཡང་ནི་ཡོངས་སུ་ལྡོག །མྱུར་བར་འབབ་པ་ལྷ་རྣམས་དང་། །མྱུར་བར་ཐབས་མིན་སར་ཡང་ངོ་། །གང་ལ་སེམས་ནི་རྗེས་ཆགས་པ། །མྱུར་བ་མྱུར་བར་ཆེས་འགྱུར་རོ། །ཆོས་རྣམས་ཐམས་ཅད་བྱེད་པོ་དང་། །ལས་རྣམས་ཐམས་ཅད་གཅོད་བྱེད་ཡིན། །ཆོས་རྣམས་ཐམས་ཅད་ཁྲིད་བྱེད་ནི། །སེམས་འདི་ཡིན་ཞེས་བརྗོད་པ་ཡིན། །རྟག་ཏུ་གླགས་ནི་གཅོད་བྱེད་པའི། །སེམས་ལ་ཡིད་ཆེས་མི་བྱ་ཡི། །གཟུང་བར་དཀའ་དང་ཤུགས་དྲག་དང་། །ལིམ་ལོག་གི་ནི་ཁྱད་པར་གྱིས། །དེས་ན་ཡུད་ཙམ་དགེར་འགྱུར་ཞིང་། །དེ་བཞིན་མི་དགེར་ཡུད་ཙམ་དེས། །དེ་བཞིན་ལུང་མ་བསྟན་པར་འགྱུར། །འདི་ལ་འགྲོ་གནས་ཡོད་མ་ཡིན། །འོང་བ་ཉིད་ཀྱང་མཐོང་བ་མེད། །མེད་པར་གྱུར་ནས་འབྱུང་འགྱུར་དེ། །བྱུང་ནས་ཀྱང་ནི་འགྲོ་བར་འགྱུར། །དེ་ཡིས་མི་བྱེད་པ་མེད་ཅིང་། །བསགས་པ་ཡང་ནི་ཡོད་མ་ཡིན། །དེ་ལ་གཟུང་བ་ཉིད་ཡོད་མིན། །དེ་ནི་ཐམས་ཅད་དུ་ལུས་མེད། །རྒྱུ་དང་རྐྱེན་ནི་ཚོགས་པ་ལས། །སོ་སོར་ཀུན་ནས་སླར་སྐྱེའོ། །ནོར་བུ་བ་ལྕིའི་རྐྱེན་དག་གིས། །མི་སྐྱེ་བ་ནི་ཇི་བཞིན་དུ། །དེ་བཞིན་ཁོ་ནར་དབང་གཟུགས་སོགས། །གསུམ་ལས་རྣམ་པར་ཤེས་པ་འབྱུང་། །འདོད་རྒྱལ་དུ་ནི་སྐྱེ་མིན་ཏེ། །སེམས་ནི་ཚོགས་པ་ལས་འབྱུང་ངོ་། །ཐམས་ཅད་དུ་ནི་སྤང་དཀའ་བ། །དེ་ཉིད་ཡུལ་དུ་རིག་ནས་ནི། །དམ་པའི་ཆོས་ལ་བློ་ངེས་གཞག །འདོད་པ་རྣམས་ལ་ནམ་ཡང་མིན། །དེ་ལྟར་ལྷ་གང་དག་ལུས་བསྒོམས་པར་གྱུར་པ་དང་། ཡིད་བསྒོམས་པར་གྱུར་པ་གཉི་ག་ལ་ཡང་ངེས་པར་འབྱུང་བའི་ཡིད་ཅན་རྣམས་འདུལ་བར་ཡང་དཀའོ། །དེ་འདུལ་བ་ལ་གུས་པས་ལྷ་ཉིད་ལས་འཆི་འཕོས་ནས་ཀྱང་སླར་{{page:{number:1219,folio:68a,volume:70}}}ཡང་ལྷ་གཞན་ལས་ཆེས་ཁྱད་པར་དུ་འཕགས་པ་རྣམས་ཀྱི་ནང་དུ་སྐྱེའོ། །རྒྱལ་པོར་ཡང་འགྱུར་ལ་རྒྱལ་པོའི་བློན་པོའམ་གང་ཡང་ཐར་པའི་ཆ་དང་འཐུན་པའི་ལས་བྱེད་དོ། །གང་ཡང་སེམས་བརྩོན་པ་ནི་བྱང་ཆུབ་གསུམ་ལས་གཞན་གང་རུང་ཞིག་འཐོབ་པ་དེའི་ཡང་ན་རྒྱལ་པོ་འཁོར་ལོས་སྒྱུར་བར་ཡང་དང་ཡང་དུ་འགྱུར་ཏེ། དགེ་བའི་ལས་བསགས་པ་དེའི་དགེ་བའི་ལས་ཀྱིས་སོ། །གལ་ཏེ་དེ་ཉིད་ཀྱིས་ཡང་གང་དག་སེར་སྣར་གྱུར་པའི་ལས་བྱས་པ་ཉེ་བར་མ་བརྟགས་པར་དང་། སེམས་བསྒྲུབས་པར་དཀའ་བས་དགེ་བ་རྗེས་སུ་མི་སྒྲུབ་པས་དེ་སླར་ཡང་དམྱལ་བ་ཡི་དགས་དུད་འགྲོ་རྣམས་སུ་སྐྱེའོ། །གཞན་ཡང་དགེ་སློང་དེ་ཤིན་ཏུ་ངོ་མཚར་བར་གྱུར་པའི་ལས་རྨད་དུ་ཁྱེར་བའི་རྣམ་པར་སྨིན་པ་འདི་ལ་རྗེས་སུ་དཔྱོད་པར་བྱེད་པ་ན་དེས་མཐོང་བར་གྱུར་པ་ནི་གང་ཞིག་རབ་ཏུ་དད་པར་གྱུར་པས་བཅོམ་ལྡན་འདས་ཀྱི་སྐུ་བྲིས་པ་དང་། དང་བ་དང་ལྡན་པས་རིག་ཅིང་རབ་ཏུ་དང་བའི་སེམས་ཀྱིས་དམ་པའི་ཆོས་ཀྱི་པུ་སྟི་བྲིས་པར་གྱུར་པས་ཀྱང་བྱང་ཆུབ་འཐོབ་པར་འགྱུར་རོ། །རབ་ཏུ་མ་དད་པའི་སེམས་ཀྱིས་ཀྱང་མགྲིན་པ་དང་། བྲང་གི་དབུས་སུ་ཐམས་ཅད་བྲིས་པ་དེ་མཐོང་ནས་དེ་དད་པ་དང་ལྡན་པར་འགྱུར་རོ། །དེ་ཡང་དཔྲལ་བའི་ཡུལ་དུ་མཐོང་ནས་ཀྱང་དད་པ་དང་ལྡན་ནོ། །རབ་ཏུ་མ་དད་པའི་སེམས་ཀྱིས་སམ་རྒྱལ་པོའི་ཞབས་འབྲིང་བྱེད་པའི་འཇིགས་པས་དང་། དེ་ལས་གཞན་གྱིས་ཀྱང་བརྩོན་པ་མེད་པས་དང་། ཡང་དེ་འཚོ་བའི་དོན་དུ་ཡང་པུ་སྟི་འདྲི་བར་གྱུར་པ་དང་། སྐུ་གཟུགས་ཀྱང་སྟེ་མཐོ་རིས་སུ་སྐྱེས་པ་ན་ཡང་དེའི་ལས་མངོན་པར་བྲིས་པ་མངོན་པར་མཐོང་ནས་དད་པར་འགྱུར་རོ། །སླར་ཡང་བག་མེད་པ་མང་བར་འགྱུར་ཞིང་དེའི་དགེ་ལེགས་ཀྱི་ས་བོན་དུ་གྱུར་པའི་ལས་རྣམས་ཟད་པར་འགྱུར་ཏེ། བག་མེད་པ་དང་བྲལ་བའི་སེམས་དང་བྲལ་བར་གྱུར་པས་ཀྱང་སྟེ། དེ་ལྟར་ན་ལས་ཀྱིས་བྱས་པ་རྒྱུ་མེད་པར་འགྱུར་བ་ནི་ཅུང་ཟད་ཀྱང་ཡོད་པ་མ་ཡིན་ནོ། །དེ་ནས་གཞན་ཡང་ལྷ་དེ་དག་བག་མེད་པ་ལ་མངོན་པར་དགའ་བ་དང་། བག་མེད་པ་ལ་སྤྱོད་པས་ཀྱང་དེ་རྫས་ཀྱི་ཡུལ་གྱི་རྒྱགས་པས་རྟག་ཏུ་ངོམས་པ་མེད་དོ། །གཞན་ཡང་དེ་ལ་འདོད་པ་དུ་མ་འཕེལ་བས་ནི་རིན་པོ་ཆེ་འོད་འབྱུང་གི་རི་ལ་{{page:{number:1220,folio:68b,volume:70}}}དུས་ཡུན་རིང་པོར་འདོད་པའི་ཡོན་ཏན་ལྔ་ལ་སྤྱད་ནས། ལྷན་ཅིག་སྤྱོད་པའི་འཁོར་དང་བཅས་པ་འགྱིང་བར་བྱེད་པ་དང་། ཡོངས་སུ་སྤྱོད་པར་གྱུར་པས་འདོད་པའི་ཡོན་ཏན་ལྔ་དང་ལྡན་པའི་གང་ན་འོད་འབྱིན་ཞེས་བྱ་བའི་རི་གསུམ་པ་ཡོད་པ་དེར་ཉེ་བར་འགྲོ་སྟེ། རབ་ཏུ་རངས་པ་མཆོག་གི་ཡིད་ཀྱིས་རྔ་སྐད་ཡན་ལག་ལྔ་དང་བཅས་པས་དེ་འགྱིང་བར་འགྱུར། ཡོངས་སུ་སྤྱོད་པར་འགྱུར་རོ། །ཉེ་འཁོར་ན་ཡང་མཆོག་ཏུ་གྱུར་པའི་དཔལ་དང་ཡང་དག་པར་ལྡན་པར་ལྷ་དེ་ཡང་དང་ཡང་དུ་རྣམ་པ་དུ་མའི་བདེ་བ་ཀུན་ཏུ་རྟོག་པ་དུ་མས་ཚུལ་བཟང་པོ་དང་། ཆ་བྱད་བཟང་པོ་མཆོག་ཏུ་ཡིད་འཕྲོག་པ་ཡུལ་མཆོག་ཏུ་གྱུར་པ་གཞན་རྣམ་པ་དུ་མ་རྣམས་རི་དེ་དག་ལ་ཉེ་བར་ལོངས་སྤྱད་ནས་ཆུ་ཀླུང་གི་ངོས་དེར་ནོར་བུ་འབར་བ་ཉིད་ཀྱི་རི་ཆེན་པོ་གསུམ་པ་ནོར་བུ་འོད་འབྱིན་ཞེས་བྱ་བའི་ལམ་དུ་སོང་སྟེ། ཇི་ལྟ་ཇི་ལྟར་ལྷ་རྣམས་དགའ་བར་གྱུར་པའི་ཡུལ་རྣམས་སྟེན་པ་དེ་ལྟ་དེ་ལྟར་དགའ་བའི་འདོད་ཆགས་དང་ལྡན་པའི་སྲེད་པ་མངོན་པར་འཕེལ་བར་འགྱུར་ཏེ། བསམ་པ་རྣམ་པར་མ་གྲོལ་བས་དེ་འདོད་ཆགས་ཀྱི་མེས་སྲེག་བཞིན་ངོམས་པ་མེད་པའི་སྒྲ་རེག་བྱ་རོ་གཟུགས་དྲིའི་ཡུལ་གྱི་ཆུ་བོས་མི་ངོམས་པས་ཉ་བཞིན་དུ་ནོར་བུ་འོད་འབྱིན་པ་ཞེས་བྱ་བ་དེའི་རི་གསུམ་པ་ཡིད་འཕྲོག་པ་དེ་ལའོ། །ནོར་བུ་འོད་འབྱིན་པའི་རི་དེའི་ངོས་གཅིག་ནི་ཨིན་དྲ་ནཱི་ལའི་རང་བཞིན་ནོ། །གཞན་ནི་པད་མ་དམར་པོའི་རང་བཞིན་ནོ། །གཞན་ནི་མུ་སཱ་ར་གལ་བའི་རང་བཞིན་ནོ། །གཞན་ནི་པད་མ་དངུལ་གྱི་རང་བཞིན་ནོ། །དེ་དག་མཐོང་ནས་ཀྱང་ལྷ་དེ་དག་རྣམས་རབ་ཀྱི་མཆོག་ཏུ་རངས་པའི་ཡིད་ཀྱིས་རི་རབ་མཆོག་དེ་ལེགས་པར་མཐོང་ནས་ཕན་ཚུན་དུ་བརྗོད་པ། ལྷ་རྣམས་རི་འདི་རྣམ་པ་དུ་མར་མཛེས་པ་ལ་ཇི་ལྟ་བ་བཞིན་དུ་ལྟོས་དང་། འདི་ནོར་བུ་ལས་བྱས་པ་དཔག་ཚད་སྟོང་ཕྲག་བཅུའི་ཉེ་འཁོར་ཁྱབ་ནས་ཤིན་ཏུ་གནས་སོ། །གང་གི་འོད་ཀྱི་དཀྱིལ་ན་ལྷ་རྣམས་ནུབ་པར་ངེས་པར་ཀུན་ཏུ་མཚོན་ཏེ། སྔོན་པོ་དང་། སེར་པོ་དང་། དཀར་པོའི་འོད་འདི་ཡང་ཉེ་འཁོར་ན་རྣམ་པ་དུ་མར་ཀུན་ཏུ་གསལ་ལོ། །དེ་དེ་ལྟར་བརྗོད་པར་གྱུར་ནས་གང་ན་ཤིང་འགྱིང་བ་ཡོད་པ་ཞེས་བྱ་བའི་རི་དེར་ཉེ་བར་འགྲོ་སྟེ། རབ་ཏུ་དགའ་བའི་ལྷ་དང་ལྷ་མོས་གང་བ་རབ་ཏུ་དགའ་བའི་རོལ་མོའི་ཡབ་ཆ་དང་། གླུ་དང་། རབ་{{page:{number:1221,folio:69a,volume:70}}}ཏུ་དགའ་བ་དང་། འགྱིང་བ་དང་བཅས་པས་རྣམ་པ་དུ་མ་ལ་ལྟ་བ་ལ་ཆེད་ཆེར་བྱེད་པའི་ཉེ་འཁོར་རྔ་སྐད་ཡན་ལག་ལྔ་པ་སྙན་པར་གྱུར་པ་འདྲ་བའི་ཆགས་པ་དགའ་བར་གྱུར་པ་ལྷ་དེ་ཤིང་འགྱིང་བ་ཞེས་བྱ་བའི་ནགས་དེར་ལེགས་པར་བྱས་པ་ལ་སྤྱོད་པ་རྒྱན་དང་ཆ་བྱད་མཆོག་དང་ལྡན་པ་རྣམས་ཉེ་བར་ལེགས་པར་འགྲོ་བར་བྱེད་དོ། །དེ་ནས་ལྷ་དེ་དག་དེ་ལྟར་སྤྱོད་པར་གྱུར་པ་རྣམས་བག་མེད་པ་ལ་སྤྱོད་པ་སྲེད་པའི་དབང་དུ་སོང་བ་རྣམས་དུས་ཡུན་རིང་པོར་འདའོ། །དེ་ནས་ལྷ་དེས་ཤིང་འགྱིང་བའི་ནགས་ཆེན་པོ་མཐོང་བ་ནི་རིན་པོ་ཆེ་བདུན་གྱི་རང་བཞིན་གྱི་ཤིང་དབུས་ན་ཆུ་ཀླུང་གཉིས་རྒྱུན་མཆོག་གིས་འབབ་པའི་མདོག་དང་རོ་དང་། རེག་བྱ་ཅན་ཇི་ལྟར་འདོད་པར་རྣམ་པར་སྨིན་པར་འགྱུར་བའི་འོ་མས་ཡོངས་སུ་གང་བ། མུ་མེན་གྱི་རྡོ་ལ་ཀུན་ཏུ་བག་མེད་པས་རྣམ་པར་རྒྱུ་བ། སྲེད་པའི་ཡུལ་རྣམས་ཀྱིས་གང་བ། ངང་ངུར་གྱིས་ཀུན་ཏུ་གང་བ། ཤིན་ཏུ་མཆོག་ཏུ་བསིལ་བའི་ཆུ་ཀླུང་དག་གོ། །དེ་ལ་ཆུ་ཀླུང་གཅིག་ནི་རྣམ་པ་སྣ་ཚོགས་པ་ཞེས་བྱ་བའོ། །གཞན་ནི་ཇི་ལྟར་འདོད་པའི་ཆུ་ཞེས་བྱའོ། །དེ་ལ་བཏུང་བ་ལ་སོགས་པ་རྣམ་པ་སྣ་ཚོགས་པའི་ཆུ་ཞེས་བྱ་བའི་དེ་རང་བཞིན་ཉིད་ཀྱིས་བཀྲ་བ་མཆོག་ཏུ་གཙང་བ་རབ་ཏུ་འབབ་སྟེ་ཆུ་དང་བཏུང་བ་ཡང་རུང་སྟེ། སྐྱོན་དང་བྲལ་བ་ཁ་དོག་རྣམ་པ་སྣ་ཚོགས་པ་སྟེ། རྒྱུ་འདི་དག་གིས་ན་རྣམ་པ་སྣ་ཚོགས་པའི་ཆུ་ཞེས་བྱ་བའི་ཆུ་ཀླུང་གི་མིང་དེ་འཐོབ་པའོ། །གཞན་ཇི་ལྟར་འདོད་པའི་ཆུ་ནི་རྣམ་པ་དུ་མའི་འདོད་པ་འབྱུང་ངོ་། །ལྷ་དེ་དག་རྣམས་རྣམ་པ་དེ་སྲིད་ཉིད་དུ་ཆུ་དེ་ལས་ཕུན་སུམ་ཚོགས་པར་འགྱུར་ཏེ། གལ་ཏེ་འདོད་པར་གྱུར་ཏེ། གལ་ཏེ་འདོད་པར་གྱུར་ན་ཇི་ལྟར་རྣམ་པ་སྟོང་ཕྲག་གི་ཆུ་ཀླུང་རབ་ཏུ་འབབ་པ་དེ་རྣམས་མཆོག་ཏུ་དཀར་བའི་མདོག་མཆོག་ཏུ་དྲི་ཞིམ་པར་དེ་དག་རབ་ཏུ་འབབ་པའོ། །གང་ཡང་ཇི་ལྟར་འདོད་པར་ཇི་ལྟ་བུའི་རྩི་རྣམས་འབབ་བོ། །དེ་དག་རྣམས་ནི་སྣ་ཚོགས་པའི་མདོག་དང་། རོ་དང་། དྲི་དང་། རེག་བྱ་ཕུན་སུམ་ཚོགས་པའི་རྩི་དག་རབ་ཏུ་འབབ་བོ། །དེ་ནས་འདི་ལྟར་འགྱུར་ཏེ། ཇི་ལྟར་མེ་ཏོག་ཁྲ་བོར་སྣང་བ་རབ་ཏུ་འབབ་པ་ཡིན་ལ་དེ་དག་དང་། གཞན་ཡང་མེ་ཏོག་རྣམ་པ་སྣ་ཚོགས་པའི་མདོག་དང་དྲི་རྣམ་པ་སྣ་ཚོགས་པ་དེ་དག་ཐམས་ཅད་རབ་ཏུ་འབབ་{{page:{number:1222,folio:69b,volume:70}}}བོ། །བུང་བ་བརྒྱ་སྟོང་ལེགས་པར་འདུ་བ་གང་དག་གིས་མིང་གཟུང་བར་ཡང་སླ་བ་མ་ཡིན་ནོ། །དེ་བཞིན་དུ་ཆུ་ཀླུང་གི་ཆུ་ལས་གཞན་ཇི་ལྟར་འདོད་པ་རྣམས་རབ་ཏུ་འབབ་བོ། །ལྗོན་ཤིང་འགྱིང་བའི་ནགས་དེ་ན་རྣམ་པ་སྣ་ཚོགས་པའི་མེ་ཏོག་ཉེ་བར་འཕེལ་བས་མཆོག་ཏུ་དགའ་བའོ། །དེ་ནས་ལྷ་རྣམས་ཆུ་ཀླུང་དེ་དག་གི་ནང་ན་རབ་ཏུ་འཇུག་པར་གྱུར་པས་འགྱིང་བར་བྱེད་དེ། སྒྲ་དང་། རེག་བྱ་དང་། རོ་དང་། གཟུགས་དང་། དྲི་འདོད་པ་རྣམ་པ་སྣ་ཚོགས་དང་བཅས་པ་ལ་སྤྱོད་དོ། །ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ལེགས་པར་བྱས་པའི་ལས་ལ་ལོངས་སྤྱོད་དེ། དེ་ནས་དགའ་བར་བྱེད་པའི་རྣམ་པ་དུ་མར་རྩི་ཡང་འཐུང་ངོ་། །རྣ་བའི་ཁུང་བུར་སིལ་སྙན་གྱིས་གཏད་པའི་ཀུན་དགའ་བ་རྣམ་པ་དུ་མས་སྙིང་ལེགས་པར་གང་བ་མྱ་ངན་དང་། ཟུག་རྔུ་དང་། ཕྱིར་རྒོལ་བའི་འཇིགས་པ་དང་རྟག་ཏུ་བྲལ་བའི་ཡུལ་རྣམས་ཀྱིས་རྟག་ཏུ་ཡང་ཡུལ་གྱིས་ངོམས་པ་མེད་པའོ། །ཡུལ་རྣམས་ཀྱིས་ངོམས་པ་མེད་པ་ནི་ཚྭ་ཆུ་ཚན་མོ་བཞིན་དུ་རྣམ་པ་དུ་མ་དང་། རྣམ་པར་རྟོག་པ་དུ་མ་དང་། རྣམ་པ་སྣ་ཚོགས་པའི་མཐོ་རིས་ལ་ཉེ་བར་ལོངས་སྤྱོད་དོ། །དེ་ལྟར་གྱུར་པའི་བདེ་བས་རྣམ་པར་རྒྱུ་བའི་ལྷ་དེ་དག་རྣམས་ལ་ཆུ་ཀླུང་ལ་སྤྱོད་པའི་བྱས་ཚིགས་སུ་བཅད་པ་བརྗོད་པ། ཇི་ལྟར། ཇི་ལྟར་འདི་ན་ཆུ་འགྲོ་བ། །དེ་བཞིན་བདེ་བ་ལུས་ལ་སྐྱེས། །གསོན་པ་ཐམས་ཅད་སྐད་ཅིག་ཀྱང་། །བྱིས་པ་རྣམས་ཀྱིས་མི་རྟོགས་སོ། །རྒ་དང་ན་དང་འཆི་བ་དང་། །རྒུད་པའི་ལས་སུ་བགྲང་བ་རྣམས། །འགྱུར་ཡིན་ལྷ་རྣམས་དེ་དག་ཀུན། །རྟག་ཏུ་འདོད་པའི་རྗེས་སྤྱོད་རྣམས། །གསོན་པ་རྟག་པ་ཡོད་མ་ཡིན། །ཁམས་གསུམ་ཀུན་ཀྱང་བདེ་བ་མིན། །རྟག་ཏུ་འདོད་པ་ཡིས་མྱོས་པའི། །ལོག་པའི་དབང་གིས་ལྷས་མི་རྟོགས། །ཇི་ལྟར་ཆར་རྒྱུན་ནམ་མཁའ་ལས། །ཐམས་ཅད་དུ་ནི་མྱུར་འབབ་པ། །དེ་བཞིན་བདེ་བ་འདི་དག་ཀུན། །ཆར་གྱི་རྒྱུན་ནི་ཇི་བཞིན་ནོ། །རླུང་གིས་རྡུལ་རྣམས་ཇི་བཞིན་དུ། །ཕན་ཚུན་དུ་ནི་ཡོངས་བསྐྱོད་པའི། །འཁོར་འགྱུར་ནམ་མཁའ་ཐམས་ཅད་དུ། །དེ་བཞིན་འདུས་པའི་ལུས་འདི་ཡིན། །ལྷ་རྫས་བདེ་བ་རྟག་ཡོད་མིན། །མི་བརྟན་པ་དང་རྣམ་པར་འཇིག །སྲེད་པའི་དུག་གིས་ལེགས་འདྲེས་པ། །དུག་དང་འདྲེས་པའི་ཟས་{{page:{number:1223,folio:70a,volume:70}}}བཞིན་ནོ། །དེ་བདེ་བ་དང་རྟག་པར་མཛེས། །གང་ལ་འཆི་བ་མི་དམིགས་པ། །སྡུག་པ་དང་ཡང་རྣམ་མི་འབྲལ། །ནམ་ཡང་ཚ་དང་གྲང་བ་མིན། །རྟག་པར་གོ་འཕང་དེ་མཐོང་ནས། །དེ་ལ་བརྟེན་ཞེས་མཁས་རྣམས་བརྗོད། །གང་ལ་སྐྱེ་དང་འཆི་བ་དང་། །སྡུག་བསྔལ་འབྱུང་བ་མི་དམིགས་པ། །གང་དེ་བུད་མེད་གཡོས་སྡུག་བསྔལ། །དེ་དག་བདེ་ཞེས་རྟོགས་པར་བྱེད། །དེ་ནི་ས་བོན་རྒྱུར་མཐོང་སྟེ། །གང་ཕྱིར་དམྱལ་བ་སྐྱེད་བྱེད་ཕྱིར། །སྡུག་བསྔལ་སྐྱེད་བྱེད་བདེ་བ་གང་། །ཇི་ལྟར་དེ་ནི་བདེ་བར་འདོད། །དེ་ནི་ཡོངས་སྨིན་དབང་གིས་ན། །སྡུག་བསྔལ་ཆེས་སྡུག་བསྔལ་ཞེས་བྱ། །གང་ལ་སེམས་ཅན་འདི་སྐྱེ་བ། །ལས་ཀྱིས་ཀུན་ནས་གཡོས་པ་ཡིན། །ཆགས་བྱེད་ལོག་པའི་དབང་དེ་ལ། །ལས་ཀྱི་དྲ་བས་རྨོངས་པ་ཡིན། །རབ་ཏུ་ཞི་བར་རྗེས་རྟོགས་ནི། །རྒྱབ་ཀྱིས་ཕྱོགས་པར་ལྷན་ཅིག་སྤྱོད། །དགེ་དང་མི་དགེའི་ལས་རྣམས་ནི། །མེ་ཏོག་དྲི་བཞིན་རྗེས་སུ་འགྲོ། །གང་ལོངས་སྤྱོད་པ་དེ་དེ་ནི། །བདེ་བ་དེ་དག་དུས་ཀྱིས་འགག །ཉི་དང་ལྷན་ཅིག་སྤྱོད་པ་ཡི། །འོད་རྣམས་ཉིན་མོའི་མཐར་ཐུག་གོ། །དེ་ལྟར་ཆུ་ལ་སྤྱོད་པའི་བྱ་ལེགས་པར་བྱས་པའི་ལས་ཀྱིས་བསྐུལ་ནས་ལྷ་དེ་དག་རྣམས་ལ་སྨྲ་བར་བྱེད་དེ་ཐམས་ཅད་ཀྱང་བག་མེད་པས་བག་མེད་པར་སྤྱོད་པ་ལའོ། །དེ་ནས་ལྷ་གང་བག་མེད་པར་གྱུར་པ་དེ་དག་རྣམས་ཀྱིས་ཆུ་ལ་སྤྱོད་པ་དེ་དག་ལས་ཚིགས་སུ་བཅད་པ་དེ་དག་ཐོས་ནས་ཀྱང་བརྗོད་པ། ཇི་ལྟར་བྱ་དེ་དག་གིས་ལེགས་པར་ངག་གིས་གོ་བར་བྱས་ཏེ། ཇི་ལྟ་བ་ཉིད་དུ་དེ་དག་བདེན་པར་འབྱུང་བར་འགྱུར་ན་བདག་ཅག་རྣམས་བག་མེད་པས་བག་མེད་པ་ལ་སྤྱོད་པས་ངེས་པར་རྟོགས་པ་ཡང་མ་ཡིན་ནོ། །བདག་ཅག་ལས་མཆོག་མ་ཡིན་པའི་དུད་འགྲོ་དེ་དག་རྣམས་ཀྱིས་ཀྱང་སྟེ། བདག་ཅག་བག་མེད་པ་བག་མེད་པས་ངེས་པར་རྟོགས་པ་ཡང་མ་ཡིན་ནོ། །གང་ངེས་པ་ཁོ་ནར་འབྱུང་བར་འགྱུར་བ་འདོད་པ་ཐམས་ཅད་རྣམ་པར་འཇོམས་པའི་སྡུག་བསྔལ་ཆེན་པོ་དེ་བདག་ཅག་རྣམས་ཀྱིས་བཟློག་པའི་དོན་དུ་ཨེ་མ་བརྩོན་པར་བྱ་ན། དུས་ཤིན་ཏུ་རིང་པོར་དགེ་བར་གྱུར་པའི་བློ་འདི་དག་གིས་ངེས་པར་གནས་ནས་འདོད་པ་རྣམས་རབ་ཏུ་འཇོམས་པའི་ཆེད་དུ་རབ་ཏུ་སྒྲུབ་བོ། །དེ་{{page:{number:1224,folio:70b,volume:70}}}དུས་ཤིན་ཏུ་རིང་བར་ཡང་བློ་དེ་གཅིག་ཏུ་བྱས་ནས་མཛེས་པར་གཅིག་ཏུ་སྤྱོད་པ་འདོད་པ་རྣམས་ཀྱི་རོ་མྱང་བའི་ཉེས་དམིགས་དང་ངེས་པར་འབྱུང་བ་བསམས་ནས་སླར་ཡང་སེམས་འགྱུར་ལྡོག་ཆེ་བས་རབ་ཏུ་གཡོ་བ་དང་། འདོད་པ་ལ་ཡང་དུས་ཤིན་ཏུ་རིང་བར་གོམས་པའི་ཕྱིར་ན། དེ་ནས་ལྷ་དེ་དག་རྣམས་སླར་ཉིད་ཀྱང་འཁྲིད་པར་འགྱུར་ཏེ། ལྷ་དེ་དག་རྣམས་ཡུལ་གྱི་རྣམ་པ་དུ་མ་དང་། རྣམ་པར་རྟོག་པ་དུ་མ་དང་། དུ་མར་བསྐྱར་ནས་ཀྱང་འཕྲོག་པར་བྱེད་དོ། །དེ་ངེས་པར་ཕྲོགས་པས་དེ་སླར་ཡང་རྣམ་པ་དུ་མར་དགའ་བར་བྱེད་པ་དང་། རྩེ་བ་དང་། ཡོངས་སུ་སྤྱོད་པར་ཡང་བྱེད་དེ། རྣམ་པ་སྣ་ཚོགས་པར་འདོད་པ་ཕུན་སུམ་ཚོགས་པ་ལ་བྱ་སྣ་ཚོགས་པ་སྒྲ་རྣམ་པར་སྒྲོགས་པས་དགའ་བ་ལ་དང་། ནགས་དང་། སྐྱེད་མོས་ཚལ་དང་། མཚེའུ་དགའ་བ་ལ་དང་། རིའི་རྩེ་མོ་རིན་པོ་ཆེ་བདུན་གྱི་རང་བཞིན་ལ་དང་། པད་མའི་རྫིང་བུ་བརྒྱ་སྟོང་དང་ལྡན་པ་ལ་བུང་བ་སྟོང་ཕྲག་བརྒྱ་རྣམ་པར་སྒྲོགས་པས་དགའ་བ་ལ་དང་། བྱ་རྣམས་དང་། ཟས་དང་། སྐོམ་གྱི་ཀླུང་དང་། ཤིང་སྟོང་ཕྲག་བརྒྱ་རྣམ་པར་བཏགས་པའི་གེལ་བའི་དྲ་བས་ཁྱབ་པ་ལ་མེ་ཏོག་ཕུན་སུམ་ཚོགས་པ་ལ་ཡང་འཁྲི་ཤིང་སྤྲས་པའི་ཁང་བུའི་འཁྲི་ཤིང་གི་ཁྱིམ་ན་འོད་ཟེར་གྱི་ཕྲེང་བ་རང་གི་འོད་དང་། གནོད་པ་མེད་པ་དག་གིས་རིམས་ནད་མེད་པ་མྱ་ངན་དང་རྣམ་པར་བྲལ་བ། རང་གིས་བྱས་པའི་ཡང་ལས་དམན་པ་དང་། བར་མ་དང་། ཁྱད་པར་དུ་འཕགས་པ་རྣམས་དང་ཡང་ཕྲག་དོག་དང་། འཐབ་རྩོད་ཀྱི་སྐྱོན་གྱིས་ནམ་ཡང་ཉམས་དམའ་བ་ནི་མ་ཡིན་གྱི། གཞན་དུ་ན་ཕན་ཚུན་དུ་གནོད་པ་མེད་པ་དང་། གནོད་པ་མེད་པར་བྱས་ནས་བདག་ཉིད་རྒྱུའོ། །དེ་ནས་དེ་དག་དེ་ལྟར་དགའ་བ་རྣམ་པ་དུ་མར་དགའ་བ་ལས་རྣམ་པ་འདི་ལྟ་བུའི་བློས་ཞུགས་པར་གྱུར་ཏེ། ཇི་ལྟར་བདག་ཅག་གིས་ཐོས་པ་ལྷ་འདི་དག་རྣམས་ཐམས་ཅད་ཀྱི་ཡང་ཇི་ལྟ་བ་བཞིན་ལྷའི་མངའ་བདག་ཏུ་གྱུར་པ་མུ་སུ་ལུན་དྷ་ཞེས་བྱ་བ་རབ་ཏུ་དགའ་བས་གང་ལེགས་པར་གནས་པ་འཕེལ་བར་གྱུར་ན། མ་ཐང་ཡང་བདག་ཅག་རྣམས་དགའ་བར་གྱུར་པས་འཐབ་བྲལ་བའི་མངའ་བདག་དེའི་སྲིད་པར་ལེགས་པར་འགྲོ་བར་བྱ་ན་ཇི་ལྟར་འདིའི་སྒྲ་དཔག་ཚད་སྟོང་ཕྲག་ལྔར་ལེགས་པར་ཐོས་པ་ཡིན་ཏེ། སྙན་པ་ཐོས་{{page:{number:1225,folio:71a,volume:70}}}པར་དགའ་བ་དང་རིང་བ་ནས་ཀྱང་ཟིན་ཏེ་སྒྲ་རྣམས་རྣ་བའི་རྗེས་སུ་འཐུན་པའི་གླུ་དང་། བྱ་རྣམས་ཀྱི་སྒྲས་ཀྱང་ལྷའི་འཇིག་རྟེན་འདི་ཐམས་ཅད་མ་ལུས་པར་སྒྲོགས་པར་བྱེད་དོ། །དེ་དག་གིས་རང་བཞིན་གྱི་རྩབ་ཧྲལ་ཅན་གྱི་བློ་ཡོན་ཏན་ཐམས་ཅད་དང་ལྡན་པ་དེས་འཕྲོག་པར་བྱེད་དོ། །གླུའི་སྒྲ་དེ་དེས་ཉེ་བར་ཐོས་ནས་སླར་ཡང་རྣ་བ་སྒྲས་ངོམས་པ་མེད་པས་ཐམས་ཅད་དུ་དེར་འགྲོ་བའི་བློ་སྐྱེད་དོ། །རྐྱེན་ཇི་ལྟ་བས་བདག་ཅག་གང་ན་ཡོན་ཏན་ཐམས་ཅད་ཕུན་སུམ་ཚོགས་པ་ན་ལྷ་དེ་དག་རྣམས་ལྷའི་མངའ་བདག་མུ་སུ་ལུན་དྷ་དང་ལྷན་ཅིག་ཏུ་དགའ་བར་བྱེད་པར་འགྲོ་བར་བྱའོ། །ལྷའི་ཚོགས་དེ་དག་ཐམས་ཅད་འཐུན་པར་ལྷན་ཅིག་སྤྱོད་པས་ཡོངས་སུ་བསྐོར་ནས་རྣམ་པ་སྣ་ཚོགས་པའི་རྒྱན་དང་ཆ་བྱད་ཅན་རྣམ་པ་སྣ་ཚོགས་པའི་འབབ་ཆུ་ཡོན་ཏན་ཐམས་ཅད་ཕུན་སུམ་ཚོགས་པ་མ་བཏགས་པའི་གོས་བགོས་པ་དེ་ནི་རྒྱ་ཆེ་བ་དམ་པ་ལ་སོང་བ་དང་ལེགས་པར་ལྡན་པའི་ལག་པ་གླུ་ལ་རྗེས་སུ་ཆགས་པའི་ཡིད་ཅན་ཕན་ཚུན་དུ་གནོད་པ་མེད་པས་འདོད་པའི་སྙིང་གིས་ཁ་ཅིག་ནི་ནམ་མཁའ་ལ་འགྲོའོ། །ཁ་ཅིག་ནི་པད་མའི་བཞོན་པས་སོ། །ཁ་ཅིག་ནི་ཨུད་པ་ལའི་བཞོན་པས་མཆོག་ཏུ་དྲི་ཞིམ་པ་བུང་བ་ཁ་ནས་སྒྲ་འབྱིན་པའི་ཨུད་པལ་ཉིད་ལ་མངོན་པར་ཞོན་ནས་སོ། །ཁ་ཅིག་ནི་ཀུ་མུ་དའི་འདབ་མ་ཀུ་མུ་དའི་ཚོགས་དཀར་བ་ཟླ་བའི་དཀྱིལ་འཁོར་དཀར་པོ་དང་འདྲ་བ་ལ་ཞོན་ནས་འགྲོའོ། །ལྷན་ཅིག་སྤྱོད་པས་ཡོངས་སུ་བསྐོར་ནས་གླུས་རྗེས་སུ་འབྲེལ་བའི་སྙིང་གིས་ཡུལ་ལྔ་ལ་ཉེ་བར་ལོངས་སྤྱོད་པར་གྱུར་པས་དེ་ཉིད་ལ་སྲེད་པའི་ཡིད་དེ་ལ་སེམས་རྗེས་སུ་སྤྱོད་པ་རྣམ་པར་རྟོག་པས་སྤྲུལ་པའི་རང་གི་དགེ་བའི་བཞོན་པ་མཆོག་ཏུ་གསལ་བར་གྱུར་པ་རང་གི་ལས་ཀྱིས་སྤྲུལ་པ་དམན་པ་དང་། བར་མ་དང་། ཁྱད་པར་དུ་འཕགས་པ་རྣམས་དམན་པ་དང་། བར་མའི་གཟུགས་དམན་པ་དང་། བར་མ་དང་ཁྱད་པར་དུ་འཕགས་པའི་ལོངས་སྤྱོད་པ་དང་། དམན་པ་དང་བར་མ་དང་མཆོག་གི་བློ་དམན་པ་དང་། བར་མ་དང་མཆོག་གི་ཚེ་ཐམས་ཅད་ཀྱང་ནམ་མཁའི་དཀྱིལ་གང་བར་བྱས་ནས་གང་ན་རྩེད་མོའི་ནགས་ཞེས་བྱ་བ་འདོད་པ་དུ་མ་ཕུན་སུམ་ཚོགས་པའི་མུ་སུ་ལུན་དྷའི་གནས་དེར་ཕན་ཚུན་ལྷན་ཅིག་ཏུ་ཉེ་བར་འགྲོའོ། །དེ་དག་{{page:{number:1226,folio:71b,volume:70}}}རྣམས་དེ་ལྟར་རྒྱུ་བས་ཕྱིན་པ་ན་དམན་པ་མ་ཡིན་པའི་གནས་རྩེད་མོའི་ནགས་ན་གཞན་ནི་མ་རྙེད་ཀྱི། ཇི་སྲིད་དུ་ནམ་མཁའི་ཕྱོགས་གཅིག་ནི་མར་མེ་བཞིན་དུ་མཐོང་ངོ་། །ཇི་སྲིད་དུ་ཕྱོགས་གཞན་ན་ཨིན་དྲ་ནཱི་ལ་དང་མཚུངས་པའི་མདོག་གོ། །ཇི་སྲིད་དུ་ཕྱོགས་གཞན་ན་སྔོན་པོ་དང་། སེར་པོ་དང་། དཀར་པོའི་མདོག་གོ། །ཇི་སྲིད་དུ་ཕྱོགས་གཞན་ན་མེ་དང་མཚུངས་པའི་མདོག་གོ། །དེ་དག་གིས་དེའི་ཚེ་ན་རྣམ་པ་དེ་ལྟ་བུར་ནམ་མཁའ་ལས་མངོན་པར་མཐོང་ནས་མཆོག་ཏུ་ངོ་མཚར་བ་ཀུན་ཏུ་སྐྱེས་ཏེ། ཀྱེ་ལྷ་དག་དེ་ལྟར་ངོ་མཚར་བར་གྱུར་པའི་ནམ་མཁའ་མཐོང་སྟེ། ཁ་དོག་སྣ་ཚོགས་པའི་གོས་རྣམས་བཀྲམ་པའི་ཁ་དོག་དུ་མ་དེ་དག་རྣམས་ནི་བདག་ཅག་རྣམས་ཀྱིས་སྔར་མ་མཐོང་ན་འདི་དག་ཅི་ཡིན། དེ་དག་ཐམས་ཅད་ཕན་ཚུན་དུ་དེ་སྐད་སྨྲས་ནས་ངོ་མཚར་བས་ཡིད་ངོམས་པ་མེད་པར་གནས་པ་ལས། ཇི་སྲིད་དུ་དུས་མི་རིང་བ་ཞིག་ན་ཐོས་པ་ཇི་ལྟར་མཆོག་ཏུ་སྙན་པར་གྱུར་པའི་གླུའི་སྒྲ་དུ་མ་རྣ་བར་སྙན་པ་དེ་ཡང་དེས་ཐོས་ནས་སླར་ཡང་ངོ་མཚར་བར་གྱུར་པ་ཀུན་ཏུ་སྐྱེས་པའི་ཡིད་ཀྱིས་སླར་ཉིད་ཀྱང་ཐམས་ཅད་ན་ནམ་མཁའི་དཀྱིལ་བཀང་ནས་སའི་གཞི་ལ་ཡང་དགའ་བར་གྱུར་པའི་རྒྱན་དང་ཆ་བྱད་ཅན་གྱི་ལྷན་ཅིག་སྤྱོད་པ་དང་བཅས་པ་གནས་སོ། །ལྟ་བར་འདོད་པ་དེ་སུ་ཞིག་འོང་བར་འགྱུར། དེས་རིང་བ་ནས་མཐོང་བ་ནི་ཚོགས་པ་རྒྱུ་བ་ན་རྒྱུ་བ། རིན་པོ་ཆེ་སྣ་ཚོགས་པའི་རྒྱན་དང་ཆ་བྱད་དང་། རིན་པོ་ཆེ་རྣམ་པ་སྣ་ཚོགས་པས་བརྒྱན་པའི་ལུས་ཅན་དེ་དག་གི་དབུས་ན་ལྷ་ཤིན་ཏུ་འཐབ་བྲལ་བ་རིན་པོ་ཆེ་བདུན་གྱི་རང་བཞིན་གྱི་སྟན་ཆེན་པོ་ལ་གནས་པ་རིན་པོ་ཆེ་བདུན་གྱི་རང་བཞིན་གྱི་ཕུག་གི་ནང་དུ་ཆུད་པར་གནས་པ། སྔོན་པོ་ཆེན་པོའི་རང་བཞིན་གྱིས་རྣ་བའི་གདུ་བུ་ཅིག་གོ། །གཞན་ནི་པད་མ་རཱ་གའི་རང་བཞིན་གྱི་རིན་པོ་ཆེ་ཆེན་པོ་དང་ཡང་དག་པར་ལྡན་ནོ། །རིན་པོ་ཆེའི་རང་བཞིན་འོད་མཆོག་དང་ལྡན་པ་རྣམ་པ་དུ་མའི་བ་དན་ངེས་པར་བཅིངས་པས་ཉེ་འཁོར་འོད་དང་ལྡན་པས་དཔག་ཚད་བརྒྱ་ཕྲག་བཅུར་འོད་ཀྱིས་འབར་ཞིང་འཐུལ་བར་བྱེད་པས་སྐྱ་བོ་བཞིན་དུ་ནམ་མཁའ་འོད་ཀྱིས་བྱེད་དེ། སྣ་ཚོགས་པའི་གོས་བཞིན་དུ་ནམ་མཁའ་ལ་འབྱུང་བར་བྱེད་དོ། །དེའི་འོད་འདི་དག་མངོན་པར་མཐོང་ནས་རྒྱ་ཆེན་པོའི་ཁོར་ཡུག་ན་རྒྱུ་བའི་ལྷ་དེ་རྣམས་མཆོག་{{page:{number:1227,folio:72a,volume:70}}}ཏུ་ངོ་མཚར་ནས་ལྷག་པར་གནས་པར་འགྱུར་རོ། །དེ་ནས་ཚོགས་པ་རྒྱུ་བ་ན་རྣམ་པར་རྒྱུ་བ་དེ་དག་རྣམས་གསལ་བར་དེས་མཐོང་ནས་ལྷ་འདི་དག་རྣམས་གང་ན་མུ་སུ་ལུན་དྷའི་རྩེད་མོའི་ནགས་གང་ཡོད་པ་དེར་ཉེ་བར་ལེགས་པར་འགྲོ་སྟེ། ཇི་ལྟར་བདག་ཅག་རྣམས་ཀྱང་ཉེ་བར་ལེགས་པར་འགྲོ་བར་བྱའོ་ཞེས་བྱ་བའི་བློ་ལ་ལེགས་པར་བཞག་ནས་ཁྱད་པར་དུ་འཕགས་པའི་ལྷ་བདག་ཅག་ཐམས་ཅད་ཉིད་ཀྱང་ཇི་ལྟ་བ་བཞིན་དུ་འཐུན་པས་དང་། ཕན་ཚུན་ལྷན་ཅིག་ཏུ་མཛེས་པ་དང་ལྡན་པས་འགྲོ་བར་བྱ་ཞེས་དེ་དག་གིས་དེ་ལྟར་བློ་བྱས་ཏེ། ཇི་སྲིད་དུ་ཡང་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་དེ་དག་རྣམས་ཀྱིས་ལྷ་རྣམས་མངོན་སུམ་དུ་མཐོང་བར་གྱུར་ནས། དེ་བཞིན་དུ་དེ་དག་སུ་ཡིན་ཞེས་སྔར་ངོ་མཚར་བ་ཀུན་ཏུ་སྐྱེས་པའི་ཡིད་དང་ལྡན་པར་གྱུར་པ་དང་། དེ་ནས་སེམས་ཅན་ལེགས་པར་མཐོང་ནས་དེ་དག་ཀྱང་འདི་ལྟར་སེམས་པར་གྱུར་ཏེ། རྒྱ་ཆེན་པོའི་ཁོར་ཡུག་ཏུ་རྒྱུ་བའི་ལྷ་འདི་དག་ཉིད་ནི་ཇི་ལྟ་བར་གང་ན་འཐབ་བྲལ་གྱི་མངའ་བདག་གི་ཕོ་བྲང་དུ་ཉེ་བར་ལེགས་པར་འགྲོ་བར་འགྱུར་གྱི་གང་ཆུང་ངུ་ན་བདག་ཅག་ཀྱང་དེ་དག་དང་ལྷན་ཅིག་ཏུ་གང་ན་རྩེད་མོའི་གནས་དེར་ཉེ་བར་འགྲོ་བར་བྱའོ། །ཐམས་ཅད་ཀྱང་ཕན་ཚུན་ལྷན་ཅིག་ཏུ་དང་ཕན་ཚུན་དུ་གནོད་པ་མེད་པས་གཏོད་པའི་ཡིད་ཀྱིས། དེ་ནས་ཤིན་ཏུ་འཐབ་བྲལ་གྱིས་མགོ་བྱས་པའི་ཚོགས་པ་རྒྱུ་བ་ན་རྒྱུ་བ་དེ་ཐམས་ཅད་དང་། ཡངས་པ་ཟླུམ་པ་ན་སྤྱོད་པའི་རྒྱ་ཆེན་པོའི་ཁོར་ཡུག་ན་རྒྱུ་བ་མ་ལུས་པ་དེ་དག་རྣམས་ཀྱིས་དེ་ཁྱབ་པར་བྱས་ནས་ཀྱང་གནས་སོ། །བ་དན་དང་། རྒྱལ་མཚན་དང་། ཤིང་རྟ་དང་། བྱའི་ཚོགས་ཀྱི་རྒྱབ་ཏུ་ལེགས་པར་ཞོན་ནས་རྔ་སྐད་ཡན་ལག་ལྔ་དང་ལྡན་པས་འདོད་པའི་ཡོན་ཏན་ལྔ་ཕུན་སུམ་ཚོགས་པ་གང་གིས་སྐྱེད་མོས་ཚལ་གྱི་ལྟད་མོའི་དབང་དུ་བྱས་པ་དེ་རྩེད་མོའི་ནགས་ཆེན་པོའི་འདོད་པ་དུ་མ་ཕུན་སུམ་ཚོགས་པ་དཔེ་མེད་པ་དེར་ཉེ་བར་འགྲོའོ། །མཆོག་ཏུ་ངོ་མཚར་བས་གདུངས་པ་ཚིམ་པ་མེད་པའི་འདོད་པའི་ཡོན་ཏན་ལྔས་མི་ངོམས་པ་ངོ་མཚར་བས་ཚིམ་པ། ཡོན་ཏན་དང་ཉེ་བར་སྤྱོད་པ་ཐམས་ཅད་ཀྱིས་ངོམས་པ་མེད་པ། ཕན་ཚུན་དུ་འགྲོ་བས་ངོམས་པ་མེད་པ་ཚེ་རྣམས་དང་དེ་དག་གིས་དེ་ལྟར་འདོད་པ་ཐམས་ཅད་ཀྱིས་ངོམས་པ་མེད་པའི་ཡིད་དེ་དགེ་སློང་གིས་{{page:{number:1228,folio:72b,volume:70}}}ལེགས་པར་མཐོང་ནས་ལས་ཀྱི་འབྲས་བུའི་དེ་ཁོ་ན་དུ་མ་སྟོན་པའི་དེ་ལྟར་ཚིགས་སུ་བཅད་པ་བརྗོད་པ་ཇི་ལྟར། ཇི་ལྟར་ཆར་ནི་འབབ་པའི་ཆུ། །མཚོ་ནི་འཕེལ་བ་དེ་བཞིན་དུ། །དེ་བཞིན་ཤིན་ཏུ་འདོད་པའི་ཆར། །ལྷ་རྣམས་ཀྱི་ནི་མེ་འཕེལ་ལོ། །ཉ་འབྱུང་བ་ཡི་ཆུས་ཀྱང་ནི། །སྲེད་པ་རྟག་ཏུ་མཚུངས་པ་མེད། །དེ་བཞིན་བདེ་བ་འཕེལ་བས་ཀྱང་། །ལྷ་རྣམས་ངོམས་པར་འགྱུར་མ་ཡིན། །ཇི་ལྟར་ནམ་མཁའི་མཐའ་མི་དམིགས། །གྲངས་ཀྱང་མ་ཡིན་པ་དེ་ལྟར། །འདོད་ལྡན་རྣམས་ཀྱི་འདོད་མཐའ་མེད། །གྲངས་ཀྱང་ཡོད་པ་མ་ཡིན་ནོ། །རྒྱ་མཚོ་རླབས་ཀྱི་ཕྲེང་བ་ཅན། །ཆུ་ཡིས་ངོམས་པར་འགྱུར་མ་ཡིན། །སྲེད་ལྡན་འདོད་པ་རྣམས་ཀྱིས་ཀྱང་། །ཚིམ་པ་ནམ་ཡང་ཡོད་མ་ཡིན། །ཡུལ་མ་ཐོབ་པས་ལྷ་རྣམས་ནི། །བྱིས་རྣམས་སྲེད་དང་བྲལ་མི་འགྱུར། །ཐོབ་པས་ཀྱང་ནི་ངོམས་པ་མེད། །བདེ་ལ་སྲེད་པ་ཆེད་ཆེར་བྱེད། །འཆི་འཕོའི་སྡུག་བསྔལ་མི་བཟད་པར། །གྱུར་པ་དུ་མ་དེས་ཐོབ་ནས། །ཡུལ་གཞན་གྱིས་ནི་གདུང་བྱེད་གང་། །དེ་ཕྱིར་འདོད་པ་ཞི་བ་མིན། །སྐྱེས་བུ་རྣམ་པར་འཇིག་ཕྱིར་ཏེ། །འདོད་པ་བློ་གཏད་འཇོམས་བྱེད་ཡིན། །སྡུག་བསྔལ་བྱུང་ནས་སྤོང་བས་ཀྱང་། །ལྷ་དེ་རྒུད་པར་འགྱུར་བ་ཡིན། །ངོམས་པ་མེད་ལ་བདེ་བ་མེད། །ཡུལ་རྣམས་ཀྱིས་ཀྱང་རྣམ་མི་ངོམས། །གང་ཡང་ངོམས་མེད་བྱེད་མཐོང་ནས། །བློ་ལྡན་གྱིས་ནི་དེ་ཡོངས་སྤོངས། །གང་ཚེ་ཞི་བའི་གཞི་ལས་བདེ། །ཡུལ་ནི་བདེ་བ་མིན་པར་འདོད། །དེ་ཕྱིར་ཞི་བ་རྟག་ཏུ་སྟེན། །ཡུལ་རྣམས་ལ་ནི་ཆགས་པ་སྤོངས། །རྟག་ཏུ་ཉོན་མོངས་སྤང་བར་གྱིས། །བླ་མེད་ཤེས་པ་རྟག་ཏུ་སྟེན། །མྱ་ངན་འདའ་བྱེད་ཡེ་ཤེས་ཡིན། །ཉོན་མོངས་འཆིང་བར་འདིར་བརྗོད་དོ། །གསོད་དང་འཆི་དང་ནད་ལ་སོགས། །ཡུལ་རྣམས་ལས་ནི་འཇིགས་པ་ཆེ། །འཁོར་བ་ན་ཡང་ཀུན་ནས་འཁོར། །ཡུལ་ཉིད་ལས་ནི་སྐྱེ་བ་ཡིན། །འདུ་དང་འབྲལ་བ་བརྒྱ་ཕྲག་དང་། །ལས་དེ་སྟོང་ཕྲག་དུ་མ་ནི། །སྐྱེ་ཞིང་སྐྱེ་བ་ལེགས་མཐོང་བ། །བདེ་འགྲོ་དེ་ཁོ་ན་མཐོང་བས། །བདེ་བ་དུ་མ་ལེགས་ཐོབ་པ། །འཇིགས་པ་གང་འབྱུང་འཇིགས་པ་ནི། །དེ་ཀུན་ཡུལ་ཉིད་ཁོ་{{page:{number:1229,folio:73a,volume:70}}}ནས་སྐྱེད། །སྐྱེ་བ་སྐྱེ་བར་རབ་ཏུ་སྐྱེད། །སྡུག་བསྔལ་གང་ཉིད་ཡུལ་ཡིན་པ། །རྨོངས་པའི་སེམས་ཀྱིས་བཟོད་པར་བྱེད། །རྨོངས་པ་དེ་ཉིད་སླར་སྟེན་པ། །ལོང་བའི་བློ་ཡིས་བྱས་པ་ཡིན། །དགྲ་ཡི་ཚིག་གིས་དོགས་པ་ལས། །མི་ཡིས་རྟག་ཏུ་ཡོངས་སྤངས་སོ། །དགྲར་གྱུར་པ་ཡི་ཡུལ་རྣམས་ཀྱང་། །མི་སྤོང་བ་ནི་སུ་ཞིག་ཡོད། །བྱིས་པ་རྣམས་ནི་རྟག་པར་ཡང་། །ཡུལ་གྱིས་ངེས་པར་སྲེག་པ་ཡིན། །ཀུན་ནས་རྨོངས་པས་མི་སྤོང་ལ། །རང་གི་ལས་ཀྱིས་རྨོངས་པ་ཡིན། །ཇི་ལྟར་ཁ་ཅིག་མེས་འཇིགས་པ། །མེ་ཉིད་ལ་ནི་ཉེ་བར་སྟེན། །དེ་བཞིན་ཡུལ་གྱིས་རྨོངས་པ་ཡང་། །ཡུལ་ཉིད་ལ་ནི་སྟེན་པར་བྱེད། །ཡུལ་དུག་ལོངས་སྤྱོད་གང་ཚེ་མི། །བདག་ཉིད་བདེ་བར་བྱེད་མ་ཡིན། །སྲེད་པ་སྟེན་པ་དེ་བཞིན་བྱིས། །ཐམས་ཅད་དུ་ནི་ཡོངས་སུ་རྟོག །སྲེད་པས་ཉེན་པ་ཚྭ་ཡིས་ཆུ། །ཇི་བཞིན་ལྡག་བྱེད་ངོམས་པ་མེད། །ཡུལ་གྱིས་ལྡོངས་པའི་དེ་བཞིན་མི། །སྲེད་པ་ཉིད་ཀྱིས་ཚིམ་པ་མེད། །ངོམས་མེད་ཡུལ་ལ་ལྷ་རྣམས་ནི། །འདོད་ཆགས་ཀྱིས་གདུངས་བག་མེད་པ། །ལས་ཀྱི་རླུང་གིས་བསྐྱོད་ནས་ནི། །ཐམས་ཅད་འཆི་བར་འགྲོ་བ་ཡིན། །དེ་ལྟར་དགེ་སློང་སྐྱེ་བ་དུ་མར་སྐྱེ་བའི་ལས་ཀྱི་སྐྱེ་བ་གཅིག་ནས་གཅིག་ཏུ་བརྒྱུད་པའི་དེ་ཁོ་ན་ཤེས་པས་ལྷ་དེ་རྣམས་ལ་རྗེས་སུ་བརྩེའོ། །གཞན་ཡང་ལྟ་བར་བྱེད་པ་དང་། ལྷ་དེ་དག་ཕན་ཚུན་ཀུན་ཏུ་འདྲེ་བར་གྱུར་ནས་འགྲོ་བར་བྱེད་དེ། རབ་ཏུ་དགའ་བའི་ཡིད་ཀྱིས་གང་ན་རྩེད་མོའི་ནགས་མུ་སུ་ལུན་དྷའི་ཕོ་བྲང་དེར་རོ། །དེ་ནས་དེ་དག་ཤུགས་ཀྱིས་འགྲོ་བ་ན་རྒྱན་དང་། ཆ་བྱད་དུ་མ་དང་། བདེ་བས་རྒྱུ་བ་དུ་མ་དང་། ལས་ཀྱིས་སྤྲུལ་པའི་བདེ་བ་ལ་གནས་པ་དུ་མ་དང་། སྐྱེད་མོས་ཚལ་དང་། ནགས་དང་། རྫིང་བུ་དུ་མ་ལེགས་པར་རབ་ཏུ་བསྟེན་པ་བུད་མེད་སྟོང་ཕྲག་བརྒྱས་ཡོངས་སུ་བསྐོར་བར་འགྲོའོ། །ཇི་སྲིད་དུ་ལྷ་གཞན་རྣམས་ཀྱང་ཁང་བུ་བརྒྱ་སྟོང་དུ་མངོན་པར་ཞུགས་ནས་འགྲོ་སྟེ། ཐམས་ཅད་ནམ་མཁའི་ཁམས་ལ་འོད་ཀྱིས་རྣམ་པར་སྣང་བར་གྱུར་པས་གླུ་དང་། གར་གྱིས་རྒྱུ་བ་རྔ་སྐད་ཡན་ལག་ལྔ་པ་ཀུན་ཏུ་སྒྲོགས་པ་ལ་རྗེས་སུ་ཆགས་པའི་ཡིད་ཕྲེང་བ་དང་། ཕྱི་མ་དང་། བྱུག་པ་རྣམས་འཕྱང་བ་{{page:{number:1230,folio:73b,volume:70}}}ཆུན་པོའི་ཕྲེང་བ་དང་ཅོད་པན་དག་རྣམ་པར་འཕྱང་བ་མེ་ཏོག་གི་ཕྲེང་བ་གཞན་རྣམས་འཕྱང་བ། ཕྱོགས་གཅིག་ན་བ་དན་རླུང་གིས་རྣམ་པར་བསྐྱོད་པ། རྣ་གདུབ་ཀྱིས་མཁུར་ཚོས་ལ་ངེས་པར་འདྲུད་པ། རང་གི་འོད་ཀྱིས་རྣམ་པར་སྣང་བར་བྱེད་པའི་འོད་དང་ལྡན་པ། སྣལ་མའི་ཆུན་པོ་གཞན་རྣམ་པར་འཕྱང་བ་རབ་ཏུ་དགའ་བའི་པུ་ཌིན་བཅིངས་པའི་ཕྲེང་བ་དང་། རླུང་གི་ཤུགས་ཀྱིས་ཐད་ཀར་གྱུར་པ་ལ་བྲིས་པའི་གཞོན་ནུ་མ་ལང་ཚོ་ལ་བབ་པ་རྣམས་ཀྱིས་ལག་པ་དང་། རྐང་པ་ལ་གཏད་པའི་ཡིད་ཅན་རྣམས་སོ། །ལྷ་གཞན་ནི་པི་བང་གི་སྒྲས་བསྐྱེད་པའི་ཀུན་ཏུ་ཆགས་པ་དེ་ལ་སོང་བའི་ཡིད་ཀྱིས་གང་ན་རྩེད་མོའི་ནགས་ཡོད་པ་དེར་དགའ་བས་གནས་པར་བྱ་བའི་ཕྱིར་ཉེ་བར་ལེགས་པར་འགྲོ་བའོ། །དེ་ལྟར་ན་འཐབ་བྲལ་གྱི་ལྷའི་འཇིག་རྟེན་པའི་ས་ན་གནས་པ་དེའི་ལྷའི་འཇིག་རྟེན་པ་དེ་དག་རྣམས་གང་ན་འཐབ་བྲལ་གྱི་བདག་པོ་མུ་སུ་ལུན་དྷའི་ཕོ་བྲང་ཡོད་པ་དེར་ཉེ་བར་ལེགས་པར་འགྲོའོ། །མདོར་བསྡུ་ན་ལས་ཇི་ལྟ་བ་དང་འདྲ་བའི་འགྱིང་བག་གིས་རྒྱུ་བ་དང་། རྒྱན་ནི་ཕྱོགས་བཅུ་ཐམས་ཅད་ཁྱབ་པར་སྒྲོགས་པ་བཞིན་དུ་གླུ་སྙན་པའི་སྒྲ་ཅན་གྱི་བུད་མེད་ཀྱི་ཚོགས་ཀྱིས་ཡོངས་སུ་བསྐོར་བས་ཕྱོགས་བཅུར་ཁྱབ་པར་གྱུར་ནས་ཐག་ཉེ་བར་བསྙེན་ཏེ། ལྷ་དེ་དང་བདག་ཉེ་བར་གྱུར་པ་ཡིན་ནོ་སྙམ་ནས་གནས་སོ། །དེ་ནས་ལྷ་དེ་དག་རྣམས་ཐམས་ཅད་ཀྱིས་ཀྱང་འཐབ་བྲལ་གྱི་མངའ་བདག་གི་གནས་མ་ལུས་པ་ལྷག་པར་བཀང་བར་འགྱུར་ཏེ། མུ་སུ་ལུན་དྷ་ནི་ཇི་ལྟར་ལས་རྣམས་ཀྱིས་བླ་ལྷག་པ་ཡིན་ལ་དེ་བཞིན་དུ་འབྲས་བུས་ཀྱང་སྟེ། རྒྱུ་དང་འབྲས་བུ་དག་གི་ཅི་འདྲ་བར་འགྱུར་བ་ནི་ས་བོན་དང་མྱུ་གུ་དག་གི་དཔེ་འདིས་རྗེས་སུ་རྟོགས་པ་ཡིན་ནོ། །གནས་དེར་སོང་བ་དེ་དག་མ་ལུས་པ་རྣམས་ཟིལ་གྱིས་ནོན་པར་འགྱུར་ཏེ། འདོད་པ་ཐམས་ཅད་ལྷག་པ་ཡིན་པའི་ཕྱིར་རོ། །དེ་ལ་དཔེ་མེད་པའི་དགའ་བ་རྣམས་ཡོད་པ་ཡིན་ལ་ཕྱོགས་ཙམ་ཞིག་བརྗོད་པར་བྱ་སྟེ། ཇི་ལྟར་ཉེ་འཁོར་དེ་སྲིད་ཀྱི་ནམ་མཁའ་ལས་ནགས་དེ་ཡོངས་སུ་བསྐོར་ནས་ཕྱི་རོལ་གྱི་ཕྲེང་བ་སའི་ཡོངས་སུ་འཁོར་བ་ནི་རིན་པོ་ཆེ་བདུན་གྱི་རང་བཞིན་གྱི་རིན་པོ་ཆེ་བརྒྱུས་པའི་ཕྲེང་བ་བཟུང་བས་མཆུ་ལ་འཕྱང་བའོ། །དེའི་ཡུལ་{{page:{number:1231,folio:74a,volume:70}}}ཕྱོགས་གཞན་ན་དྲིལ་བུ་གཡེར་ཀའི་སྒྲ་དེ་ནི་རྣམ་པ་འདི་ལྟ་བུའི་སྒྲ་ཡིན་ཏེ། སྒྲ་སྙན་པ་གང་གིས་བོས་པས་ལྷ་འོང་བར་འགྱུར་ལ། དེ་མྱུར་བ་ཉིད་དུ་ཀུན་ཏུ་རྟོག་པས་རྣམ་པར་སྤྱོད་པ་དང་སྐོར་བར་བྱེད་པ་ཡང་བྱའི་ཁར་བཅུག་ནས་སོ། །བྱ་རྣམས་ཀྱང་རིན་པོ་ཆེ་བདུན་གྱི་རང་བཞིན་གྱིས་རྣམ་པར་བཀྲ་བའི་སྒྲོ་ཅན་ནགས་དེའི་ཉེ་འཁོར་ན་དེ་དག་རྣམས་རྣམ་པ་དུ་མར་གཡས་སྐོར་བྱེད་དེ། དེ་ལྟར་ནགས་ཆེན་པོའི་དེའི་ཕྱི་རོལ་གྱི་ཕྲེང་བ་ལ་ཡོངས་སུ་འཁོར་རོ། །དེ་དག་ན་རྨ་བྱ་རྣམས་ཀྱང་ཁ་དོག་དུ་མ་རིན་པོ་ཆེ་བདུན་གྱི་ཕྲེང་བ་མཆུ་ན་འཕྱང་བ་རྣམས་སོ། །གཞན་ཡང་ངོ་མཚར་བར་གྱུར་པ་ནི་ཐམས་ཅད་ཀྱི་ཕྱི་རོལ་གྱི་རྒྱབ་ན་པད་མའི་རྫིང་བུ་ཡོད་དེ། བྱ་རྣམ་པ་སྣ་ཚོགས་པ་སྒྲ་སྒྲོགས་པ་བུང་བ་བརྒྱ་སྟོང་བརྗོད་པ་དགའ་བར་གྱུར་པའི་སྒྲ་རབ་ཏུ་དང་བ་ཞེས་བྱ་བའི་ཆུ་ལ་བཻ་ཌཱུརྱའི་འདབ་མ་དང་། གཞན་མཚོ་སྐྱེས་རྣམས་ནི་རིན་པོ་ཆེ་བདུན་གྱི་རང་བཞིན་གྱི་འདབ་མའོ། །དེ་བཞིན་དུ་མཚོ་སྐྱེས་གཞན་ཡང་མཆོག་ཏུ་དྲི་ཞིམ་པ་དང་ལྡན་པ་གང་དག་གི་དྲི་ནི་དཔག་ཚད་ལྔར་འགྲོའོ། །དེ་ལྟར་དེ་དག་གི་ཕྱི་རོལ་གྱི་རྒྱབ་རྣམས་ན་ནི་ཤིན་ཏུ་བར་ཡང་རྣམ་པར་མཛེས་ཤིང་གསལ་ལོ། །གཞན་ཡང་ངོ་མཚར་བར་གྱུར་པ་ཆེན་པོ་གཞན་ན་དེ་དག་རྣམས་ཉིད་ཀྱི་གཙུག་ལ་ཡོད་དེ། ཟེ་བ་ལ་ལེགས་པར་གནས་ནས་པད་མ་དང་། པད་མ་ལ་ལྷ་རྣམས་རྩེ་བར་བྱེད་དོ། །ལྷ་མོ་བརྒྱས་ཡོངས་སུ་བསྐོར་ནས་མཆོག་ཏུ་སྙན་པ་ལེན་པར་གྱུར་པས་ལྷ་མོ་དང་ལྷན་ཅིག་ཏུ་འདོད་པས་བྱས་པའི་རྣམ་འགྱུར་གཅམ་གསག་དང་ཡང་དག་པར་ལྡན་པས་གླིང་བུ་དང་། རྫ་རྔ་དང་། འཁར་རྔ་དང་། དུང་དང་། གླུ་ཀུན་ནས་ལེན་པས་ལྷན་ཅིག་ཏུ་རྩེ་བ་དང་། རང་ལས་འོད་འབྱུང་བ་རྒྱན་དང་ལྡན་པ་རྣམས་ཡོངས་སུ་སྤྱོད་པར་ཡང་བྱེད་དོ། །གཞན་ཡང་གཙུག་དེ་དག་ཉིད་ཀྱི་ཕྲེང་བ་རྣམས་ལ་ངོ་མཚར་བ་ཆེན་པོར་གྱུར་པ་རང་གི་ལས་ཀྱིས་བྱས་པས་སྤྲུལ་པར་གྱུར་པ་རྣམས་ལ་འདི་ལྟ་སྟེ། རེ་རེའི་ཕྱི་རོལ་གྱི་མགོ་བོ་ལ་དཔག་བསམ་གྱི་ཤིང་ལེགས་པར་སྐྱེས་པར་གྱུར་པ། མེ་ཏོག་དུ་མས་ཀུན་ཏུ་གང་བ། མཆོག་ཏུ་རྣམ་པར་བཀྲ་བ་རིན་པོ་ཆེ་བདུན་གྱིས་རྣམ་པར་བཀྲ་བར་བྱས་པའི་སྒོ་དང་ཡང་དག་པར་{{page:{number:1232,folio:74b,volume:70}}}ལྡན་པའོ། །ལྗོན་ཤིང་དེ་ལ་ཡང་ལྷ་ལེགས་པར་གནས་ནས་བདུད་རྩི་དག་འཐུང་ཞིང་གླུ་ཡང་ལེན་ལ། གཞན་ཡང་ལྷ་རྫས་ཀྱི་བདེ་བ་རྣམས་ཉམས་སུ་མྱོང་ངོ་གཞན་ཡང་དེའི་མདོངས་ཀྱི་ཕྲེང་བ་ཉིད་ལ་ངོ་མཚར་བ་འདི་ལྟ་སྟེ། རེ་རེའི་ཕྱི་རོལ་ན་དཔག་བསམ་གྱི་ཤིང་རྣམ་པར་བཀྲ་བ་དགའ་བར་གྱུར་པའི་བདེ་བར་ཉེ་བར་གནས་ནས་ལྷ་དགའ་བར་བྱེད་པ་རྣམས་དང་ཡང་དག་པར་ལྡན་ནོ། །ཕན་ཚུན་གནོན་པས་ངལ་བ་མེད་པར་གླུ་ལེན་པ་དང་ལིམ་ལོག་བྱེད་དོ། །ལྷ་རྫས་ཀྱི་བདེ་བ་ལ་ཡང་ཉེ་བར་ལོངས་སྤྱོད་པར་བྱེད་དེ། དང་པོ་ངོ་མཚར་བ་ཆེན་པོ་དེ་དག་མཐོང་ནས་རྒྱན་དང་ཆ་བྱད་མཆོག་དང་ལྡན་པའི་ལྷ་དེ་རྣམས་དགའ་བར་འགྱུར་བས་ཀྱང་གཞན་ངོ་མཚར་ཆེ་བ་རྣམས་སུ་ཉེ་བར་འགྲོའོ། །དེ་ནས་ཕྲེང་བ་དེ་དག་རྣམས་ལ་ལྷ་རྣམས་ངོ་མཚར་བ་རྣམ་པ་དུ་མའི་བློ་སྐྱེ་བར་འགྱུར་རོ། །གཞན་ཡང་ངོ་མཚར་བ་གཉིས་པ་མཐོང་བ་ནི་འདི་ལྟ་སྟེ། པད་མའི་རྫིང་བུའི་ཕྲེང་བ་ཞེས་བྱ་བ་པད་མའི་རྫིང་བུ་སྟོང་ཕྲག་ཉི་ཤུ་སྟེ། འདམ་མེད་པ་རྣམས་གསེར་དང་། དངུལ་གྱི་བྱེ་མ་རྣམས་ཀྱིས་འདམ་དུ་བྱས་པ་དང་། ཡན་ལག་བརྒྱད་དང་ལྡན་པའི་ཆུས་ལེགས་པར་གང་བ་དང་། ངང་པ་དང་། ཀཱ་རཎྜ་བ་དང་། ངང་ངུར་རྣམས་ཀྱིས་ཡོངས་སུ་བསྐོར་བ། རྒྱགས་པའི་ངང་པ་དགེ་བའི་ལས་ཀྱིས་ཡོངས་སུ་བསྐུལ་ནས་ཚིགས་སུ་བཅད་པ་བརྗོད་པ་ཇི་ལྟར། ཤིན་ཏུ་ཡུན་རིང་ཀུན་དགའ་ཡང་། །ལུས་ཅན་རྣམས་ལ་རྟག་པ་མེད། །མི་རྟག་པ་ཡི་བདེ་དེ་ཡང་། །ལྷ་རྣམས་ཀྱིས་ཀྱང་རྟོགས་པ་མིན། །བདེ་བ་ཡི་ནི་ལམ་འདི་ཡང་། །རྣམ་པར་འཇིག་པར་འགྱུར་བ་ཡིན། །འདོད་པ་ཡིས་ནི་སེམས་བསླུས་པས། །རྣམ་པར་འཇིག་པ་རྟོགས་མ་ཡིན། །སྡུག་བསྔལ་གྱིས་འདྲེས་བདེ་རིག་པ། །རབ་ཏུ་གཡོགས་པས་མཐོང་བ་མིན། །པད་མའི་ཕྲེང་བས་ཡོངས་བཀབ་པའི། །དུག་གིས་གང་བཞིན་འདོད་ཆགས་ཡིན། །འབྲས་ཅན་དུག་གིས་ལེགས་བསྲེས་པ། །ཇི་བཞིན་དུ་ནི་འཆི་བའི་མཐའ། །དེ་བཞིན་བདེ་བ་འདི་དག་ཀུན། །མཐར་ནི་དམྱལ་བར་འགྱུར་བ་ཡིན། །རྒྱུས་པ་ཡིས་ནི་ཀུན་སྦྲེལ་ཕྱུགས། །བལྟ་བར་དགའ་བ་ཇི་ལྟ་བར། །དེ་བཞིན་{{page:{number:1233,folio:75a,volume:70}}}དགའ་བའི་ལུས་འདི་ཡང་། །ཕྱུགས་ཡིན་མཆོག་ཏུ་མི་བཟད་པ། །ཇི་ལྟར་ཀིམ་པ་ཀ་ཡི་བྲོ། །དངར་བའི་ཚོགས་ཆེན་བྱུང་བ་ནི། །ཕྱི་ནས་འཇིག་པར་འགྱུར་བ་ཡིན། །དེ་བཞིན་མི་རྣམས་ཀྱི་ཡང་བདེ། །མར་མེའི་རྩེ་མོ་ཇི་ལྟ་བར། །ཕྱེ་ལེབ་རྨོངས་པས་བརྒྱལ་བར་འགྱུར། །འཚེད་པ་དང་ནི་སྲེག་པར་བྱེད། །དེ་བཞིན་བདེ་བ་འདི་བརྗོད་དོ། །བྱིས་རྣམས་མི་ཤེས་པས་ཇི་ལྟར། །དགའ་བ་དོགས་མེད་བདེ་འདོད་པ། །ཤི་ནས་འབར་རྣམས་དེ་བཞིན་དུ། །བདེ་བ་དེ་རྣམས་འབྱུང་བར་འགྱུར། །རི་དགས་སྲེད་ལ་ཇི་ལྟར་ནི། །སྲེད་གདུངས་རི་དགས་ཉེར་རྒྱུག་པ། །སྲེད་པ་རྣམ་པར་ཆོམས་མིན་ཏེ། །དེ་བཞིན་འདི་ཡིས་བདེ་འདི་བརྗོད། །སྲེད་པས་ཀྱང་ནི་ངོམས་པ་མིན། །ངོམས་པ་འབྱུང་བར་འགྱུར་བའང་མེད། །ཡུལ་གྱི་ལྷ་རྣམས་ཐམས་ཅད་ཀྱང་། །དེའི་ཕྱིར་འདོད་པ་ཞི་ཉིད་མིན། །བདེ་བ་ཡི་ཡང་རྩ་བའི་མཆོག །ཞི་བ་གཅིག་པུར་རབ་ཏུ་གྲགས། །གང་གི་སྙིང་ལ་དེ་མེད་པ། །དེ་ནི་སྡུག་བསྔལ་ཅན་རབ་བསྒྲགས། །གཅིག་ཏུ་བདེ་བ་ཚངས་པའི་མཆོག །གཅིག་པུ་བཟོད་པ་ཞི་བའི་མཆོག །རིག་པ་གཅིག་ནི་ཕ་རོལ་འགྲོ། །བྱམས་པ་གཅིག་པུ་ལས་བདེ་འབབ། །འཚེ་བ་མེད་པ་རྟག་ཏུ་བཟང་། །ལྟ་བ་དམ་པ་མཆོག་ཏུ་དགེ། །སེམས་དྲང་བ་ནི་རྒྱུན་དུ་མཛེས། །སྡིག་རྣམས་རྟག་ཏུ་སྤོང་བ་ཡང་། །རྒན་པོ་སྟེན་དང་མང་བློ་འཐུན། །རྟག་ཏུ་ཆོས་ལ་གུས་པ་དང་། །སློབ་དཔོན་གུས་ཉན་བདེ་རྣམས་དང་། །ལས་ལའང་དད་པར་ལྡན་པའོ། །རྟག་ཏུ་དཀོན་མཆོག་གསུམ་མཆོད་དང་། །གང་ཕྱིར་དགེ་བའི་བློ་དྲི་མེད། །མ་དང་ཕ་དག་མཆོད་པ་ཡང་། །མྱང་འདས་གྲོང་ཁྱེར་འགྲོ་བའོ། །ཆོས་རྣམས་ཐམས་ཅད་མ་ལུས་པ། །རབ་ཏུ་འབྱུང་བ་ཡིན་པར་བརྗོད། །བདེ་བ་ཀུན་གྱི་མཆོག་བྱེད་པའི། །ཚངས་པར་སྤྱོད་པ་སྤྱོད་པའི་མཆོག །སྦྱིན་པ་རྣམས་ཀྱི་སྦྱིན་པའི་མཆོག །ཆོས་ཀྱི་སྦྱིན་པ་རབ་ཏུ་བརྗོད། །བརྩོན་རྣམས་ལས་ཀྱང་བསམ་གཏན་རྒྱུན། །གང་གིས་མྱ་ངན་འདས་འགྲོ་བའི། །སྦྱིན་དང་ཚུལ་ཁྲིམས་དཀའ་ཐུབ་ཤེས། །ཤེས་རབ་ཉིད་ནི་མཆོག་ཏུ་བརྗོད། །ཐར་པ་ཡང་ནི་ཡེ་ཤེས་ལས། །ཤེས་དང་{{page:{number:1234,folio:75b,volume:70}}}ཚུལ་ཁྲིམས་ལས་བདེ་འབྱུང་། །མིག་རྣམས་ཀྱིས་ཀྱང་ཡོངས་མཐོང་བ། །ཤིན་ཏུ་དྲི་མེད་ཡེ་ཤེས་མིག །ལམ་རྣམས་ལས་ཀྱང་ཡན་བརྒྱད་ལམ། །ཤིས་པར་དེ་བཞིན་གཤེགས་པས་གསུངས། །བཞི་པོ་ཡང་ནི་བདེན་རྣམས་ཀྱི། །མཆོག་ཏུ་ལེགས་པར་གསུངས་པ་ཡིན། །སྟོབས་རྣམས་ཀྱི་ཡང་ལེགས་མཐོང་བ། །ཤེས་རབ་སྟོབས་ནི་མཆོག་ཡིན་ནོ། །སྟེང་འོག་བར་གྱི་འཇིག་རྟེན་འདིར། །དུ་མ་ཡི་ནི་ལས་རྣམས་ཀྱི། །ཆོས་རྣམས་དེ་ཉིད་གཟིགས་པ་པོ། །མཆོག་གྱུར་དེ་བཞིན་གཤེགས་པ་བརྗོད། །ཚོགས་རྣམས་ལས་ཀྱང་འཕགས་པ་ཡི། །དགེ་འདུན་མཆོག་དང་ཞི་བར་བརྗོད། །ཞིང་རྣམས་ཀྱི་ཡང་རྣམ་གསུམ་སྐྱོན། །ཡོན་ཏན་སྡུག་བསྔལ་འཇིགས་པ་དེ། །ཕ་མ་ལེགས་པར་མཆོད་པ་དང་། །མཁན་པོ་ཡང་ནི་རྟག་པར་ཏེ། །དེ་ནི་མིག་བཙུམས་གྱུར་པ་ན། །ཆོས་ཀྱི་སྤྱོད་ཡུལ་དེ་དབང་གིས། །ཐུབ་པ་དེ་ཉིད་གཟིགས་རྣམས་ཀྱིས། །མཆོག་ཏུ་དེ་དག་རྟག་ཏུ་གཟིགས། །བདེ་བའི་ཡུལ་ནི་དེ་དག་རྣམས། །ཡུལ་ནི་བདེ་བ་མིན་པར་དྲན། །གང་ཞིག་དེ་རྣམས་བྱེད་པ་ནི། །དྲི་མེད་ཆོས་ཀྱི་ལམ་མཐོང་ཡིན། །དེ་སྤོང་བདེ་བ་རྟག་ཏུ་མཐོང་། །ས་རྣམས་ཀུན་ནི་བདེ་བ་མིན། །དེ་ལྟར་དེ་དགེ་བའི་ལས་ཀྱི་ཆོས་དོན་དུ་གཉེར་བར་དགེ་བས་ཉེ་བར་འཚོ་བ་དེར་སྐྱེས་པ་ན་སྔོན་གྱི་དགེ་བའི་ལས་ཀྱི་སྐྱེ་བ་གཞན་རྗེས་སུ་དྲན་པར་གྱུར་པས་ཚིགས་སུ་བཅད་པ་བརྗོད་དོ། །དེ་ལྟ་བས་ན་རབ་ཏུ་དང་བས་དམ་པའི་ཆོས་མ་ཡེངས་པར་བཀླག་པར་བྱའོ། །གང་གིས་རྒྱུས་དུད་འགྲོའི་སྐྱེ་གནས་སུ་སྐྱེས་པ་རྣམས་ཀྱང་དམ་པའི་ཆོས་བཀླགས་པའི་འབྲས་བུ་མེད་པར་མི་འགྱུར་བའི་ཕྱིར་རོ། །སླར་ཡང་ལྷ་ཐམས་ཅད་ཉིད་གང་ན་འཐབ་བྲལ་གྱི་པད་མའི་རྫིང་བུ་དེར་འགྲོའོ། །པད་མའི་རྫིང་བུ་བརྒྱ་སྟོང་ཕྲག་ཉི་ཤུ་པ་དགའ་བའི་སྒོ་ནས་དེ་བརྩོན་པ་དང་ལྡན་པར་གྱུར་ནས་རྒྱུ་བ་རྒྱན་དང་ཆ་བྱད་ཅན་ཐམས་ཅད་སོ་སོར་གཟུགས་དང་ཆ་བྱད་འཛིན་པའི་ལྷའི་བུ་མོས་ཡོངས་སུ་བསྐོར་བ་མཐོང་སྟེ། ལྷའི་ཚོགས་པད་མའི་རྫིང་བུའི་དབུས་སུ་སོང་ནས་རྒྱན་དང་ཆ་བྱད་མཆོག་དང་ལྡན་པ་ཁྲི་ཕྲག་བརྒྱ་དང་། བྱེ་བ་ཕྲག་དུ་མ་ཉིད་དང་ཡང་དགའ་བར་བྱེད་དོ། །{{page:{number:1235,folio:76a,volume:70}}}ཡོངས་སུ་རྒྱུ་བར་ཡང་བྱེད་དེ། རྔ་སྐད་ཡན་ལག་ལྔ་དང་ལྡན་པས་ཡུལ་ལྔ་ལ་ལྷའི་བུ་མོའི་ཚོགས་དང་ལྷན་ཅིག་ཏུ་ཁ་ཅིག་ནི་པད་མའི་གསེབ་ཏུ་འགྲོའོ། །ཁ་ཅིག་ནི་དྲིལ་བུ་གཡེར་ཀ་དཀྲོལ་བ་ལ་ཟིད་དོ། །ཁ་ཅིག་ནི་འདབ་མ་ལ་ཞོན་ནོ། །ཁ་ཅིག་ནི་སྙིང་པོ་ལ་རྣམ་པར་གནས་ནས་ཇི་ལྟར་འདོད་པས་ཤིན་ཏུ་ཕྲ་བ་དང་། རྒྱ་ཆེ་བའི་ལུས་ཀྱིས་མིག་བཙུམས་ནས་ཕྱེ་བའི་བར་ལ་འགྲོ་བ་མགྱོགས་པས་དཔག་ཚད་སྟོང་ཕྲག་བརྒྱར་ཕྱིན་ནས་སླར་ཡང་ཕྱིར་འོང་ངོ་། །མཐོང་བ་འཇུག་པ་བཞིན་དུ་དེ་དག་ཀུན་ནས་གནོད་པ་མེད་པར་འགྱུར་ཏེ། ཇི་ལྟར་སོར་མོ་གཅིག་གི་རྩེ་མོ་ལ་མིག་བརྒྱའི་བལྟ་བ་འཇུག་པ་ན་ཡང་མཐོང་བ་རྣམས་དོག་པ་ཡང་མ་ཡིན་པ་དེ་བཞིན་དུ་ལྷ་རྣམས་བརྒྱ་དང་སྟོང་ཡང་པད་མའི་སྙིང་པོ་གཅིག་ལ་སོ་སོར་ངེས་པར་གནས་སོ། །འོན་ཀྱང་དོག་པ་ཡང་མ་ཡིན་ནོ། །ལྷ་དེ་དག་རྣམས་ཀྱི་ལེགས་པར་བྱས་པའི་ལས་ཀྱིས་ཤིན་ཏུ་ཕྲ་བའི་དངོས་པོ་དང་དུ་མའི་དངོས་པོའི་དངོས་པོ་མང་པོའི་ལས་བྱས་པ་དང་། ཡང་བར་འགྱུར་བ་དང་། ཕྲ་བར་གྱུར་པ་སྟེ་གནོད་པ་ཡང་མ་ཡིན་ནོ། །དེ་བཞིན་དུ་ལྷ་རྣམས་ཀྱང་གནོད་པ་མ་ཡིན་པ་ནི་ལེགས་པར་བྱས་པའི་ལས་ཀྱི་སྟེ། ལྷ་དེ་དག་རྣམས་རང་ཉིད་ཀྱི་ལས་ཀྱིས་དེ་ལྟ་བུའི་གཟི་བརྗིད་དང་ལྡན་པའི་པད་མའི་རྫིང་བུ་དེར་རྩེད་མོ་ལ་ཆེད་ཆེར་བྱེད་ཅིང་ལྷ་རྣམས་ཇི་ལྟར་འདོད་པ་བཞིན་དུ་དགའ་བར་འགྱུར་བ་རོ་མཆོག་དང་ལྡན་པའི་རྩི་རྣམས་ཀྱང་འཐུང་བར་བྱེད་ཅིང་འགྱིང་བར་ཡང་ཤིན་ཏུ་མང་བའི་ཚོགས་ཀྱི་ས་དང་སྟོང་ཕྲག་རྣམས་ཀྱིས་ཀྱང་བྱེད་དོ། །དེ་ནས་དེའི་ཚེ་ལྷ་ས་གཞན་དག་ན་གནས་པའི་ལྷ་དེ་དག་རྣམས་རྩེ་བ་ལ་ཆེད་ཆེར་མི་བྱེད་པར་ས་གཞན་ན་གནས་པའི་ལྷ་དེ་དག་རྣམས་ཀྱང་ཕན་ཚུན་ལྷན་ཅིག་གྲོགས་སུ་གྱུར་པས་དང་། གང་ཁ་ན་མ་ཐོ་བ་མེད་པའི་གཟུགས་རང་ཉིད་ཀྱི་འོད་ཉི་མ་བརྒྱ་སྟོང་གིས་འོད་བས་ཆེས་ལྷག་པའི་ལུས་འདོད་པས་རྒྱགས་པའི་རང་བཞིན་གྱི་ཡུལ་གྱི་བདེ་བས་སྙིང་དགའ་བར་བྱེད་པ་དང་། རྩི་ཡང་འཐུང་བར་བྱེད་ལ་དུས་ཤིན་ཏུ་རིང་བས་དེ་ལ་གནས་ནས་སླར་ཡང་མུ་སུ་ལུན་དྷ་བལྟ་འདོད་པས་འཇུག་པར་བྱེད་དོ། །ནགས་དེ་ན་གཟུགས་དུ་མ་དགའ་བར་གྱུར་པ་ཇི་ལྟར་འདོད་པས་སྤྲུལ་{{page:{number:1236,folio:76b,volume:70}}}པ་དང་། ཇི་ལྟར་རང་ཉིད་འདོད་པར་གྱུར་པ་འཐབ་བྲལ་གྱི་མངའ་བདག་མུ་སུ་ལུན་དྷའི་ནགས་དེ་ལྟར་མཐོང་སྟེ། གཟུགས་དུ་མ་ཕན་ཚུན་དུ་དགའ་བ་རྣམས་ནི་འཐབ་བྲལ་གྱི་བདག་པོ་དེའི་མཛེས་པ་སྔ་ན་མེད་པ་ཡིན་ནོ། །དེ་ནས་ལྷ་དེ་སྔ་ན་མེད་པའི་གཟུགས་མཐོང་བ་བཞིན་དུ་ནགས་དེ་ལྟ་ཞིང་འཇུག་པར་ཡང་བྱེད་དེ། ལྷ་དེ་དག་དགའ་བར་འགྱུར་བའི་རྒྱན་དང་ཆ་བྱད་དགའ་བར་གྱུར་པ། སྟེང་དུ་སྐྱེས་པའི་ལྷ་རྫས་ཀྱི་ཙན་དན་གྱིས་ཉེ་བར་བྱུགས་པའི་ལུས་ཅན་རྣམས་དེ་བཞིན་དུ་གོས་མཆོག་བགོས་པ་མཐོ་རིས་དང་རྗེས་སུ་འཐུན་པའི་རྒྱན་དང་ཆ་བྱད་ཅན་གྱིས་རྣམ་པར་བཀྲ་བའི་ནགས་དེ་ཡང་དེས་ཡང་དག་པར་མངོན་པར་མཐོང་ནས་དེ་ངོ་མཚར་བ་ཀུན་ཏུ་སྐྱེའོ། །ལས་རྣམ་པ་སྣ་ཚོགས་པ་ཡང་རྗེས་སུ་མཐོང་བར་འགྱུར་ལ་རྣམ་པ་སྣ་ཚོགས་པ་མཐོང་ནས་ཀྱང་སྔ་ན་མེད་པར་དགའ་བའི་ཡང་ནགས་རྣམས་དལ་བུས་ཉེ་འཁོར་བལྟས་ནས་ཕྱི་ནས་དགའ་བར་བྱེད་པ་དང་། རྣམ་པར་ལྟ་བར་བྱེད་པ་དང་། ཕན་ཚུན་དུ་བརྒྱན་པར་གྱུར་པ་དང་། ཕན་ཚུན་དུ་པད་མའི་རྫིང་བུ་དེར་འཇུག་པར་ཡང་བྱེད་དེ། ཤིན་ཏུ་འདས་པར་ཞུགས་ནས་མང་དུ་ལྟའོ། །ནེ་ཙོ་ཡང་ཚང་གི་སྒོ་ནས་མཉམ་པར་རྣམ་པ་སྣ་ཚོགས་པའི་རིན་པོ་ཆེའི་ཕྲེང་བ་ལ་སོགས་པ་འཛིན་པར་གྱུར་པས་ཉེ་འཁོར་ན་ཕན་ཚུན་དུ་ཤིན་ཏུ་ཆགས་པར་གྱུར་པས་མཆུ་ལ་མུ་ཏིག་གི་ཕྲེང་བ་རྣམས་རྒྱགས་པས་གཡས་ཕྱོགས་ནས་སྐོར་བར་བྱེད་དོ། །ནགས་དེ་དག་ན་ཚིགས་སུ་བཅད་པ་ཡང་བརྗོད་པ་ཇི་ལྟར། རང་གི་ལས་ཀྱིས་བསྐུལ་བ་ཡིས། །འཁོར་ལོ་འདི་དག་ཐམས་ཅད་འཁོར། །འདི་ནི་རྒ་ཤི་འཕྱང་མོ་ཡང་། །སྐྱོ་བར་འགྱུར་བ་མ་ཡིན་ནོ། །འགྲོ་བ་དང་ནི་འགྲོ་གཞན་འགྲོ། །ལྷ་དང་ལྷ་མིན་དེ་བཞིན་མི། །རང་སེམས་ཡོངས་སུ་ཟློག་པ་ཡི། །དེ་ཉིད་མཁྱེན་པ་ལྟོས་པ་མེད། །དེ་བཞིན་འཁོར་ལོ་འཁོར་བ་མིན། །གང་འདི་ཀུན་ཏུ་འཁོར་བྱེད་ནི། །ལས་ཀྱི་ལག་པས་ཡོངས་བསྐུལ་བ། །སེམས་ཅན་འཁོར་ལོ་མྱུར་བའང་ཡིན། །འབྱུང་གནས་བཅུ་གཉིས་ཡན་ལག་ལྡན། །རྨོངས་པ་དང་ཡང་ཀུན་ནས་ལྡན། །རྟེན་འབྲེལ་འཁོར་ལོ་འཁོར་བ་ཡང་། །འཇིག་རྟེན་གྱིས་ནི་རྟོགས་པ་མིན། །དེ་ལྟར་ནེ་ཙོའི་ཁ་ནས་ངེས་པར་འབྱུང་བའི་ཚིགས་སུ་བཅད་པ་རྗོད་པ་ལྷ་དེ་དག་རྣམས་{{page:{number:1237,folio:77a,volume:70}}}ཀྱིས་ཐོས་ནས་ཤིན་ཏུ་མཉམ་པར་བཞག་པས་རང་གི་ལས་བདག་གིར་བྱ་བ་ལ་རབ་ཏུ་རྟོག་པར་བྱེད་པ་དང་གུས་པ་མང་བར་ཡང་འགྱུར་རོ། །ཇི་ལྟར་ནེ་ཙོའི་མཆོག་དེ་ནི་ལས་བདག་གིར་བྱ་བ་གང་ཡིན་པ་ལ་སྤྱོད་པར་བྱེད་པ་ལ། ཨེ་མ་བདག་ཅག་རྣམས་སྲེད་པ་དང་ལྷན་ཅིག་ཏུ་དགའ་བར་བྱེད་པ་བདག་བདེ་བ་དང་ལྡན་པར་ཡང་གྱུར་ནས་ཡོངས་སུ་སྤྱོད་པར་ཡང་བདག་ཅག་རྣམས་བྱེད་པ། སླར་ཡང་མུ་སུ་ལུན་དྷ་བལྟ་བར་འདོད་པས་གང་ན་དེའི་འགྱིང་བའི་ནགས་ཡོད་པ་དེར་ཉེ་བར་ལེགས་པར་འགྲོའོ། །དེ་དག་རྣམས་ནགས་དེའི་ནང་དུ་ལེགས་པར་སོང་ནས་མཐོང་བ་ནི་མན་དཱ་ར་བའི་ནགས་སྟོང་ཕྲག་བརྒྱ་ཁ་དོག་དང་མེ་ཏོག་གིས་རྒྱས་པར་གྱུར་པ་རྣམ་པ་སྣ་ཚོགས་པའི་བྱའི་ཚོགས་ཀྱིས་ལེགས་པར་གང་བ་ཉི་མ་སྟོང་དང་འདྲ་བར་ལྷམ་མེ་བར་འོད་འབར་བས་སྲེག་པའི་སྐྱོན་དང་རྣམ་པར་བྲལ་བ། སྣང་བ་འབའ་ཞིག་བྱེད་པ། ཤིང་དེ་མཐོང་ནས་རབ་ཏུ་དགའ་བ་ཡང་སྐྱེ་བར་བྱེད་དོ། །རྟག་ཏུ་རྣམ་པར་དབེན་པའི་སྒྲ་སྙན་པ་རྣམས་ཀྱིས་རྣ་བར་རབ་ཏུ་དགའ་བ་སྐྱེད་པར་བྱེད་དོ། །སྣ་ཡང་རབ་ཏུ་དགའ་བ་རྣམས་སྐྱེད་པར་བྱེད་དོ། །དབང་པོ་ལྔ་ཀ་ཡང་མེ་ཏོག་ཤིན་ཏུ་དྲི་ཞིམ་པོས་ཏེ། ལྕེ་རབ་ཏུ་དགའ་བ་ཡང་སྐྱེད་པར་བྱེད་པ་ནི་ལྷ་རྫས་ཀྱི་འབྲས་བུའི་རོ་རབ་ཏུ་དགའ་བ་རྣམས་ཀྱིས་སོ། །ལུས་ཀྱང་རབ་ཏུ་དགའ་བ་སྐྱེད་པར་བྱེད་དེ། མ་བཏགས་པའི་གོས་མཆོག་འབྱུང་བ་རྣམས་ཀྱིས་སོ། །ཡིད་ཀྱང་རབ་ཀྱི་མཆོག་ཏུ་དགའ་བ་སྐྱེད་པར་བྱེད་དོ། །དབང་པོ་ལྔ་མཆོག་ཏུ་ཚིམ་པར་གྱུར་པའི་ཕྱིར་རོ། །དེ་དང་རབ་ཏུ་འབྲེལ་པས་ཀྱང་ཡིད་ཆོས་རྣམས་རབ་ཏུ་དཔྱོད་པར་བྱེད་དོ། །དེས་རྣམ་པར་ཤེས་པ་ཉམས་སུ་མྱོང་བའི་དོན་དུ་བྱས་པས་དེ་དག་རྣམས་ཀྱིས་མན་དཱ་ར་བ་དེ་དག་ཀྱང་མཐོང་ངོ་། །མན་དཱ་ར་བ་ཞེས་བྱ་བའི་ལྗོན་ཤིང་ཡོད་པ་ལ་ཤིན་ཏུ་རབ་ཏུ་དགའ་བར་གྱུར་པའི་ལྷ་དང་ལྷ་མོའི་ཚོགས་ཀྱིས་ཀུན་ནས་གང་བ། སྔ་ན་མེད་པའི་རྒྱན་དང་ཆ་བྱད་ཅན་དུ་གྱུར་པས་གཞལ་དུ་མེད་པའི་འགྱིང་བག་རྣམས་དང་ཉེ་བར་སྤྱོད་པ་དང་ལྡན་པ་དང་། དེ་ལྟར་ས་དེ་ན་སྤྱོད་པའི་ལྷ་ཐམས་ཅད་མཐོང་བར་འགྱུར་རོ། །དེ་ནས་དཔེ་མེད་པ་བརྒྱ་སྟོང་ཕྲག་བྱེ་བ་དུ་མའི་ཡོན་{{page:{number:1238,folio:77b,volume:70}}}ཏན་གྱིས་ཡོངས་སུ་གང་བ་ནགས་དེའི་ཉེ་འཁོར་རྣམས་བཻ་ཌཱུརྱས་ཁྱབ་པ་ན་ལྷ་གང་དག་གིས་འཐབ་བྲལ་གྱི་མངའ་བདག་མུ་སུ་ལུན་དྷའི་རྗེས་སུ་མི་འབྲང་བའི་ལྷ་དེ་ནི་ཡོད་པ་མ་ཡིན་ཏེ། རང་གི་ངོས་ཆགས་པ་དང་། རྗེས་སུ་ཡང་ཆགས་ཤིང་མཆོག་ཏུ་ཆོས་བྱེད་དུ་ཡང་རིག་པའི་ཕྱིར་རོ། །དེ་ནས་ལྷ་དེ་དག་རྟག་ཏུ་ཡང་ཇི་ལྟར་བཤད་པའི་བཞོན་པ་རྣམས་ཀྱིས་དང་། དེའི་ཚིག་བླ་དགས་ཀྱི་འབབ་ཆུ་ཆུ་ཀླུང་དང་། རྫིང་བུ་དང་། པད་མའི་ནགས་དང་། ཤིང་ཕུན་སུམ་ཚོགས་པས་སའི་ཆ་ཉེ་བར་མཛེས་པ་མནན་ན་ནེམ་ལ་བཏེག་ན་འཕར་བ་གསེར་གྱི་གོས་དང་འདྲ་བའི་ས་གཞི་རྣམ་པར་བཀྲ་བ་མཐོང་བར་གྱུར་པ་ན་རྣམ་པ་སྣ་ཚོགས་པའི་འདོད་པའི་ལོངས་སྤྱོད་རྣམས་ཀྱིས་སོ། །གཞན་ཡང་རྩེ་གཅིག་ཏུ་ལྟ་བ་ལ་ཆེད་ཆེར་བྱེད་པར་གྱུར་པའི་ཡིད་ཅན་རྣམས་ཐམས་ཅད་ཀྱང་རྗེས་སུ་སྤྱོད་པ་རྣམས་དང་བཅས་ནས་གང་ན་འཐབ་བྲལ་གྱི་མངའ་བདག་ཡོད་པ་དེར་ཉེ་བར་འགྲོའོ། །ཕྱིན་ནས་ཡང་ས་དེ་དག་ལས་ཤིན་ཏུ་འདས་ནས་འཇུག་པར་བྱེད་དེ། ལྷ་དེ་དག་རྣམས་ཇི་སྐད་དུ་བཤད་པ་བཞོན་པ་དེ་དག་རྣམས་ཀྱིས་སྔར་བཞིན་ཉིད་དུ་ལྷ་དེ་དག་རྣམས་འཇུག་གོ། །ས་གཞན་སྔ་མ་བས་ཆེས་ལྷག་པར་དགའ་བར་གྱུར་པའི་ས་དེ་དག་རྣམས་ཀྱང་ལྔ་བརྒྱ་ཡོད་དེ། རྩེད་མོའི་རི་བཻ་ཌཱུརྱའི་རང་བཞིན་ཅན་རྣམས་ལ་པད་མ་རཱ་གའི་རང་བཞིན་གྱི་ལྗོན་ཤིང་ལ་གསེར་བཙོ་མའི་རང་བཞིན་འདབ་མ་རྣམས་དང་། དངུལ་གྱི་རང་བཞིན་རྣམས་ཀྱིས་ཀྱང་བརྒྱན་པའོ། །གཞན་དག་རྣམས་ཀྱང་གསེར་བཙོ་མའི་ལྗོན་ཤིང་ངོ་། །གཞན་དག་རྣམས་ཀྱང་བྱི་རུའི་ཡིན་ཏེ་བྱ་རྣམས་ཀྱིས་ཡོངས་སུ་བསྐོར་བའོ། །ཡང་མཛེས་པ་གཞན་རྣམས་ལ་རིན་པོ་ཆེའི་ཁམས་དུ་མ་རྣམ་པར་འདྲེས་པས་རྒྱན་དུ་བྱས་པ་ལ་རྣམ་པ་སྣ་ཚོགས་པའི་རི་དགས་དང་། བྱ་རྣམས་ཀྱིས་ཉེ་བར་མཛེས་པར་གྱུར་པ་རྣམས་རྣམ་པ་སྣ་ཚོགས་པའི་འབབ་ཆུ་དང་། རྫིང་བུ་དང་། ཆུ་ཀླུང་དང་། ཚང་ཚིང་གིས་ཉེ་བར་མཛེས་པ་རྣམས་འཁྲི་ཤིང་གི་རྩེ་མོ་ཡང་འཁྲི་ཤིང་རྣམ་པར་འཕྱང་བ་ཉེ་བར་མཛེས་པའི་འཁྲི་ཤིང་གི་ཁང་པ་རྣམས་དང་། གསེར་གྱི་མདོག་ཅན་གྱི་འབྲས་བུ་རྣམས་དང་། གསེར་གྱི་འཁྲི་ཤིང་རྣམ་པར་{{page:{number:1239,folio:78a,volume:70}}}འཕྱང་བ་རྣམས་དང་། གཞན་ཡང་བཻ་ཌཱུརྱའི་དང་འདྲ་བའི་ཁ་དོག་གི་འབྲས་བུ་རྣམས་དང་གསེར་གྱི་འདབ་མས་ཉེ་བར་མཛེས་པའི་འབྲས་བུ་རྣམས་ལ་བུང་བ་བརྒྱ་སྟོང་སྒྲ་འདོན་པ་རྣམས་ཀྱིས་རྣ་བ་ལ་གཏོད་པ་རྣམ་པ་སྣ་ཚོགས་པའི་རོ་དང་། དྲི་དང་། རེག་བྱས་ཀུན་ཏུ་གང་བ་དང་། བཟའ་བ་དང་། བཏུང་བའི་ཆུ་ཀླུང་རབ་ཏུ་ཕལ་རྣམས་དང་། རིན་པོ་ཆེ་བདུན་གྱི་རང་བཞིན་གྱི་བྱའི་ཚོགས་ཀྱིས་ཉེ་བར་མཛེས་པ་རྣམས་དང་། མཆོག་ཏུ་རེག་ན་བདེ་བའི་སའི་ཆ་རྣམས་སོ། །གཞན་ཡང་ལྷ་རྣམས་ཀྱིས་རྩེད་མོའི་རི་དེ་ཉིད་ཀྱིས་མཛེས་པ་རྣམས་མཐོང་བ་ནི་རི་ངོས་དང་། ཚང་ཚིང་དང་། རྩེ་མོ་རྣམས་དང་། ཕུག་གི་སྒོ་དང་། འཁྲི་ཤིང་གི་ཁང་པ་དང་། པད་མའི་རྫིང་བུ་དང་། ཐམས་ཅད་ལ་ཡང་རབ་ཏུ་དགའ་བའི་ལྷ་དང་། ལྷ་མོའི་ཚོགས་ཀྱིས་ལེགས་པར་གང་བ། ལྷ་དེ་དག་རྣམས་ལས་ཁ་ཅིག་ནི་ལྷན་ཅིག་སྤྱོད་པས་ཡོངས་སུ་བསྐོར་ནས་གར་བྱེད་ཅིང་རོལ་ཆ་དང་བཅས་པས་གླུ་ལེན་པར་འགྱུར་རོ། །ཁ་ཅིག་ནི་པད་མའི་ནགས་སུ་ཞུགས་ནས་ཆུའི་རྩེད་མོ་ལྷན་ཅིག་སྤྱོད་པ་རྣམས་དང་ལྷན་ཅིག་ཏུ་རྩེའོ། །ཁ་ཅིག་ནི་རང་གི་ཡིད་མཆོག་ཏུ་དགའ་བས་བཏུང་བ་རྣམས་འཐུང་ངོ་། །ཁ་ཅིག་ནི་རི་ངོས་གཞན་ལ་མེ་ཏོག་རྣམས་སྤུང་བར་བྱེད་དོ། །ཁ་ཅིག་ནི་པད་མའི་ཕྲེང་བ་མཆོག་གིས་དེ་ལ་ཆེད་དུ་བྱེད་པས་འཕྱང་བ་ནི་ཅོད་པན་གྱི་ཕྲེང་བ་རྣམས་འཕྱང་བར་བྱེད་དེ། ལྷན་ཅིག་སྤྱོད་པས་ཡོངས་སུ་བསྐོར་ནས་མཆོག་གི་རྒྱན་དང་ཆ་བྱད་ཅན་རྣམས་རང་ཉིད་ཀྱི་འོད་ཀྱིས་རྗེས་སུ་བྱུགས་པའི་ལུས་ཅན་ནོ། །ཁ་ཅིག་ནི་ནམ་མཁའ་ལ་ལྷན་ཅིག་སྤྱོད་པས་ཡོངས་སུ་བསྐོར་ནས་སོ། །ལྷ་གཞན་དག་རྣམས་ནི་གླིང་བུ་དང་། འཁར་རྔ་དང་། རྣམ་པ་སྣ་ཚོགས་པའི་རོལ་ཆ་ལག་ན་ཐོགས་པས་གླུ་ལེན་པར་བྱེད་པས་ཀྱང་རི་ངོས་དང་ཚང་ཚིང་དུ་གནས་སོ། །བརྒྱ་ཕྲག་དུ་མ་དང་ཡང་ནི་སྟོང་ཕྲག་དུ་མར་ཡང་ལྷ་དེ་དག་རྣམས་དེ་ལྟར་འོད་སྣ་ཚོགས་ཀྱིས་ལུས་བརྒྱན་ཅིང་སྔོན་པོ་དང་། སེར་པོ་དང་། དམར་པོ་དང་། འདྲེན་མའི་འོད་ལུས་ལས་འབྱུང་བ་རྣམས་ཡིན་ཏེ། དེ་ལྟར་ཅུང་ཟད་ཙམ་ཅིག་དཔེར་བྱས་པར་ཟད་ཀྱི་ཆུང་བ་རྣམས་ནི་དཔེར་ན་ཉི་མ་ལས་འོད་ཁ་དོག་དུ་མ་{{page:{number:1240,folio:78b,volume:70}}}འབྱུང་བའོ། །དེ་ནས་ལྷ་དེ་དག་རྣམས་ཀྱིས་རྩེད་མོའི་རི་དེ་རྣམས་མངོན་པར་མཐོང་སྟེ། བརྒྱ་སྟོང་ཕྲག་དུ་མས་མཛེས་པར་གྱུར་པས་ཆེས་ལྷག་པར་ཉེ་བར་མཛེས་པ་རྣམ་པར་བཀྲ་བའི་ལེགས་པར་བྱས་པའི་ལས་ཀྱིས་སྤྲུལ་པ་རྣམ་པ་དུ་མ་མཐོང་ནས་མཆོག་ཏུ་དགའ་བ་སྐྱེས་སོ། །དེ་དག་རྣམས་ཀྱིས་ཕྱིར་ཞིང་རྩེད་མོའི་རི་རྣམས་ཀྱི་ས་མངོན་པར་མཐོང་ནས་ལྷ་རྣམས་ཀྱི་མངའ་བདག་བལྟ་བར་འདོད་པས་སླར་ཡང་ནང་གཞན་དུ་སོང་ཞིང་ཞུགས་ནས། དེ་དག་རྣམས་ཀྱིས་ཉེ་འཁོར་ན་ཁང་བཟངས་ཀྱི་ཕྲེང་བ་ཞེས་བྱ་བའི་ས་གཞན་ན་འཐབ་བྲལ་གྱི་བདག་པོ་དེ་མཐོང་ནས་ལྷ་དེ་དག་རྣམས་འཇུག་པར་བྱེད་དེ། རྒྱན་དང་ཆ་བྱད་མཆོག་དང་ལྡན་པས་ཤིན་ཏུ་འཐབ་བྲལ་གྱིས་མགོ་བྱས་པ་ཚོགས་པ་རྒྱུ་བ་ན་གནས་པ་རྣམས་དང་། རྒྱ་ཆེན་པོའི་ཁོར་ཡུག་ན་རྒྱུ་བ་རྣམས་དང་། གང་ཡང་ས་དེ་ན་གནས་པ་རྣམས་ཀྱིས་ཀྱང་ཁང་བཟངས་ཀྱི་ཁོར་ཡུག་རྣམས་ཀུན་ནས་ལེགས་པར་གང་བ་ཆ་ཤས་རྣམ་པར་བཀྲ་བར་གྱུར་པ་ནི་མུ་སུ་ལུན་དྷའི་ལེགས་པར་བྱས་པའི་ལས་རྣམ་པ་དུ་མར་བྱས་ཤིང་བསགས་ལ་སོ་སོར་མྱོང་བར་འགྱུར་བའི་རྣམ་པ་དུ་མ་རྣམས་ཡིན་ལ། ཁང་བཟངས་དེ་དག་རྣམས་ཀྱང་སྟོང་ཕྲག་བཅུར་རྣམ་པ་དུ་མར་ཁ་དོག་དུ་མ་སྣ་ཚོགས་པར་བཀྲ་བ། གསེར་འབར་བ་རྣམས་ཀྱིས་དེ་དག་རྣམ་པ་སྣ་ཚོགས་པར་ལེགས་པར་བརྒྱན་པར་གྱུར་པ་དེ་རྣམས་ཀྱི་དགའ་བར་གྱུར་པ་འདི་དག་རྣམས་ཀྱང་འདི་ལྟ་སྟེ། རྩིག་པ་གང་ཡིན་པ་རྣམས་ནི་གསེར་གྱི་རང་བཞིན་ནོ། །དེ་དག་གི་སྟེགས་བུ་རྣམས་ནི་བཻ་ཌཱུརྱའི་རང་བཞིན་ནོ། །གློ་སྐར་རྣམས་ནི་ཨིན་དྲ་ནཱི་ལའི་རང་བཞིན་ནོ། །ཀ་བ་རྣམས་ནི་ཆ་ཤས་རྣམ་པར་བཀྲ་བ་རྣམས་སོ། །གཞན་ཡང་ཁང་བཟངས་གཞན་རྣམས་ཀྱི་ནི་བཻ་ཌཱུརྱའི་རང་བཞིན་ནོ། །སྒོ་རྣམས་ནི་གསེར་འབར་བའི་རང་བཞིན་ནོ། །བཻ་ཌཱུརྱའི་རང་བཞིན་དང་། གསེར་བཙོ་མའི་རང་བཞིན་གྱི་སྒོ་གླེགས་ཀུན་ནས་འདུད་པས་མཆོག་ཏུ་ཆ་ཤས་རྣམ་པར་བཀྲ་བའོ། །གཞན་ཡང་ཆེས་མཆོག་ཏུ་གྱུར་པའི་གནས་དགའ་བ་དེ་དག་རྣམས་ལ་འདི་ལྟ་སྟེ། རྩིག་པ་རྣམས་ནི་པད་མ་རཱ་གའི་རང་བཞིན་ནོ། །དངུལ་གྱི་རང་བཞིན་གྱི་ཀ་བ་རྣམས་སོ། །{{page:{number:1241,folio:79a,volume:70}}}སྒོ་རྣམས་ནི་གསེར་གྱིའོ། །གློ་སྐར་རྣམས་ནི་བྱི་རུའི་རང་བཞིན་ལས་སོ། །ས་རྣམས་ཀྱང་རྣམ་པར་བཀྲ་བས་རྣམ་པར་བཀྲ་བར་གྱུར་པའི་ལས་ཀྱིས་དགའ་བར་གྱུར་པའོ། །གཞན་ཡང་རྣམ་པར་བཀྲ་བར་བྱས་པའི་ཡུལ་ཕྱོགས་བླ་ན་མེད་པ་ཡོད་དེ། འདི་ལྟ་སྟེ། ཨིན་དྲ་ནཱི་ལའི་རང་བཞིན་གྱི་རྩིག་པ་རྣམས་སོ། །སྒོ་རྣམས་ནི་གསེར་བཙོ་མའི་རང་བཞིན་རྣམས་སོ། །དངུལ་གྱི་རང་བཞིན་དུ་གྱུར་པའི་ཀ་བ་དང་རི་རྣམས་ཀྱང་འོད་འབར་བའི་ཕྲེང་བས་དཀྲིགས་པའོ། །གཞན་ཡང་མཛེས་པ་མཆོག་ཏུ་གྱུར་པ་ཡོད་དེ། མུ་སུ་ལུན་དྷའི་ཕོ་བྲང་འདིའི་རྣམ་པ་སྣ་ཚོགས་པའི་ལས་ཀྱིས་སྤྲུལ་པ་རྣམས་ལ་ཇི་ལྟར་རྡོ་རྗེ་ཕ་ལམ་གྱི་ཕྱེ་མས་བརྟན་པར་གྱུར་པ། དངུལ་གྱི་རང་བཞིན་མཆོག་ཏུ་དྲི་མ་མེད་པ་རྣམས་དང་། གསེར་འབར་བ་རྣམས་ཀྱི་སྒོ་དང་། ཀ་བ་དང་། གློ་སྐར་རྣམས་ནི་པད་མ་རཱ་ག་རྣམས་ལས་སོ། །གཞན་ཡང་གཞན་རྣམས་ཡོད་པ་ནི་རིན་པོ་ཆེ་སྣ་བདུན་གྱི་རང་བཞིན་ཕན་ཚུན་དུ་གསལ་བར་བྱེད་པ་འོད་མཆོག་དང་ལྡན་པའི་ཁང་བཟངས་རྣམས་ཀྱི་ཚོགས་རྣམ་པ་དེ་ལྟ་བུ་རྣམ་པར་བཀྲ་བར་གྱུར་པས་འཁྲིལ་པའི་ཁང་བཟངས་དེ་དག་རྣམས་ཀྱིས་མཛེས་པ་མཐོང་ངོ་། །ལྷ་དེ་དག་རྣམས་ཕྲེང་བའི་གོས་རྣམས་འཆང་བར་གྱུར་པས་ཐམས་ཅད་དུ་ཡང་མིག་གི་རྒྱུ་བ་གཏོད་པར་བྱེད་དེ། མུ་སུ་ལུན་དྷ་ལྟ་བ་ལ་ཆེད་ཆེར་བྱེད་དོ། །ཤིན་ཏུ་འཐབ་བྲལ་གྱི་ས་རྣམ་པ་དུ་མ་སྣ་ཚོགས་པའི་རྒྱན་དང་ཆ་བྱད་ཅན་ཕན་ཚུན་དུ་སེམས་བསྟུན་པའི་བསམ་པ་ཅན་དེ་དག་རྣམས་དེ་ལྟར་ལེགས་པར་མཐོང་བར་གྱུར་ནས་ཕྱིར་ཞིང་ཡང་འཇུག་པར་བྱེད་དེ། མུ་སུ་ལུན་དྷའི་ཕོ་བྲང་རྣམས་སུ་ལྷ་དེ་དག་ཇི་ལྟ་ཇི་ལྟར་རབ་ཏུ་འཇུག་པ་དེ་ལྟ་དེ་ལྟར་ཆེས་དགའ་བར་འགྱུར་བ་རྣམས་མཐོང་ངོ་། །རྣམ་པར་བཀྲ་བ་ཤིན་ཏུ་ལྷག་པ་རྣམས་ཀྱང་མཐོང་ངོ་། །མཆོག་ཏུ་ངོ་མཚར་ཤིན་ཏུ་རྨད་དུ་གྱུར་པ་ཡོན་ཏན་དུ་མས་རྣམ་པར་བཀྲ་བར་བྱས་པའི་ཁང་བཟངས་དེ་དག་གི་ཉེ་འཁོར་རྣམས་དེ་དག་རྣམས་ཀྱིས་ཀུན་ཏུ་བལྟས་ནས་སླར་ཡང་འཐབ་བྲལ་གྱི་བདག་པོ་ལ་བལྟ་བར་འདོད་པས་གུས་པ་དང་བཅས་པས་ལྷ་རྣམས་འཇུག་པ་ན་དེ་དག་གིས་གཞན་ཡང་{{page:{number:1242,folio:79b,volume:70}}}གང་ལ་རྒྱལ་པོ་དེ་རྣམ་པར་སྤྱོད་པར་བྱེད་པའི་ལྷའི་བུ་མོ་གཞན་རྣམས་མཐོང་བ་ལ་ལྷ་དེ་ནི་ལུས་ལ་དཀྲིགས་མ་སྟོང་ཕྲག་བདུན་གྱིས་ཡོངས་སུ་བསྐོར་བའི་ལྷ་མོ་རྣམས་ནི་རྒྱན་དང་ཆ་བྱད་མཆོག་གིས་རབ་ཏུ་སྣང་བར་བྱས་པའི་ལུས་རྣམས་འོད་ཀྱི་ཕུང་པོ་གོས་ཀྱི་ཕྲེང་བ་འཕྱང་བ་དང་ཅོད་པན་འཕྱང་བ། དཔུང་རྒྱན་དང་གདུབ་ཀོར་ལེགས་པར་བཅུག་པ་མེ་ཏོག་གི་ཕྲེང་བ་རྣམས་ལུས་ལ་བཏགས་པའི་ལྷའི་ལུས་ཀྱིས་རྣམ་པར་རྒྱུ་བ་དེ་དག་རྣམས་ཀྱིས་ཀུན་ནས་ཁྱབ་པར་འཐབ་བྲལ་བའི་མངའ་བདག་དེ་ཡོངས་སུ་བསྐོར་ནས་ལེགས་པར་གནས་པ་ནི་རི་རྣམས་ཀྱིས་རིའི་རྒྱལ་པོ་རི་རབ་ལྷུན་པོ་བཞིན་དུ་དང་། མཚོ་རྣམས་ཀྱིས་རྒྱ་མཚོ་བཞིན་དུ་དང་། གཟའ་དང་། སྐར་མ་དང་། རྒྱུ་སྐར་རྣམས་ཀྱིས་ཟླ་བ་བཞིན་དུ་གྱུར་པས་དེ་ལྟར་ལྷ་དེ་རྣམས་ཀྱིས་འཐབ་བྲལ་གྱི་མངའ་བདག་ཡོངས་སུ་བསྐོར་ནས་ཤིན་ཏུ་གནས་སོ། །མཛེས་པར་གྱུར་པ་དེ་དག་རྣམས་ཐམས་ཅད་ཀྱི་འོད་དེ་དག་ཀྱང་ཟླ་བ་བཞིན་དུ་དེ་ཡང་ལེགས་པར་གནས་སོ། །འོད་ཀྱི་ཕུང་པོ་ཨིན་དྲ་ནཱི་ལའི་རང་བཞིན་གྱི་མཆོག་ཏུ་གྱུར་པའི་སྟན་ཆེན་པོ་ལ་གནས་སོ། །སྟོང་ཕྲག་བརྒྱའི་ཀ་བ་རབ་ཏུ་གསལ་བའི་རིན་པོ་ཆེ་བདུན་གྱི་རང་བཞིན་ཀ་བ་རྣམ་པར་བཀྲ་བ་རིན་པོ་ཆེ་འབར་བ་འདྲ་བས་མཛེས་པའི་ཁང་བཟངས་ལ་གནས་པར་བྱེད་པ་ན་ཁང་བཟངས་དེའི་གཟི་བརྗིད་ནི་ཇི་ལྟ་ཇི་ལྟར་ལྷ་གནས་པ་དེ་ལྟ་དེ་ལྟར་ཡངས་པར་འགྱུར་ཏེ། ཁང་བཟངས་འདི་རིན་པོ་ཆེ་སྣ་ཚོགས་ཀྱིས་རྣམ་པར་བརྒྱན་པའི་ཁང་བཟངས་དེ་དག་གི་ཡང་ནང་ན་ཤིང་གང་དག་ཡོད་པ་དེ་དག་རྣམས་ཀྱི་ཡལ་ག་དེ་དག་རྣམས་ལ་རྟག་ཏུ་མེ་ཏོག་རབ་ཏུ་རྒྱས་པས་དུས་དྲུག་ཏུ་ཆེས་མཆོག་ཏུ་འཛིན་པ་དང་། ཤིན་ཏུ་ལེགས་པར་འབྲེལ་པས་འབྲས་བུ་རྣམས་རྟག་པར་རྒྱུན་དུ་འཛིན་པའི་མཐོང་ན་མཛེས་པའི་རྩིག་ལོགས་རྣམས་ནི་རིན་པོ་ཆེ་བདུན་གྱི་ཚོན་གྱིས་རྣམ་པར་བཀྲ་བར་བྱས་སོ། །དེ་ནས་ལྷ་ཤིན་ཏུ་འཐབ་བྲལ་ལ་སོགས་པ་ལྷ་དེ་དག་རྣམས་གང་ན་མུ་སུ་ལུན་དྷ་ཡོད་པ་དེ་དང་ཉེ་བར་འགྲོ་སྟེ། གར་དང་། གླུ་དང་། རོལ་མོའི་སྒྲ་རྣམས་ཀྱང་རྗེས་སུ་སྒྲོགས་པས་དགའ་བའི་ཡིད་བརྩོན་པས་གཅིག་ཏུ་རྒྱ་ཆེ་བའི་ལས་ཀྱི་འབྲས་བུ་ལ་ཤིན་ཏུ་ལོངས་སྤྱོད་པ། འོད་{{page:{number:1243,folio:80a,volume:70}}}དུ་མའི་ཕུང་པོ་འཐབ་བྲལ་གྱི་མངའ་བདག་མུ་སུ་ལུན་དྷ་དེ་དག་རྣམས་ཐམས་ཅད་ཀྱིས་མངོན་པར་མཆོད་ནས་གནས་ཇི་ལྟ་བའི་སྟན་ལ་གནས་པར་གྱུར་ཅིང་ཀུན་ནས་འདུན་པ་དེ་དག་རྣམས་ལ་ཀུན་དགའ་བ་དང་། ལེགས་པར་དགའ་བ་སྐྱེད་པའི་གཏམ་ཡང་བྱས་ནས་ལྷའི་ཚོགས་འོངས་པ་ཐམས་ཅད་ལ་འདི་སྐད་དུ་སྨྲས་ཏེ། བདེ་བའི་ཕྱིར་ན་བག་མེད་པར་འགྱུར་བ་གསོན་པ་རྣམས་ཀྱང་ལེགས་པར་བསྲུང་བར་གྱིས་དང་། ཆོས་ཀྱང་ལེགས་པར་སྲུངས་དང་། ལྷ་རྣམས་རབ་ཏུ་ལྷུང་བར་གྱུར་ཏ་རེ། དེ་ལྟར་ན་ཡང་བདེ་བ་མཆོག་གི་མཐར་ཐུག་པའི་བདེ་བ་རྣམས་འབྱུང་བར་འགྱུར་བ་ཡིན་ནོ། །བདེ་བས་རྣམ་པར་གནས་ནས་ཀྱང་མྱ་ངན་ལས་འདས་པའི་མཐར་ཡང་ཐུག་པ་ཡིན་ནོ། །ཀྱེ་ལུས་ཞིག་ནས་ཀྱང་ནམ་ཡང་སྡུག་བསྔལ་འབྱུང་བར་མི་འགྱུར་རོ། །ལྷ་རྣམས་བདེ་བར་གནས་པར་ཡང་འགྱུར་རོ། །དེ་ནས་ལྷ་དེ་དག་རྣམས་ཐམས་ཅད་ལྷག་མ་མ་ལུས་པ་དང་ཡང་དག་པར་ལྡན་པ་རྣམས་ལ་མངའ་བདག་གིས་ཚིགས་སུ་བཅད་པ་བརྗོད་པ། ཇི་ལྟར། སྣ་ཚོགས་ཁམས་ཀྱི་འཇིག་རྟེན་འདི། །སྣ་ཚོགས་ལས་ཀྱི་དབང་རྗེས་འགྲོ། །སྣ་ཚོགས་འགྲོ་ལས་འཕོ་བའི་ལྷ། །གནས་འདིར་ཀུན་ནས་འོངས་པ་ཡིན། །ཇི་ལྟར་འོངས་པ་དེ་ལྟར་སླར། །སྲིད་པ་གཞན་དུ་འགྲོ་བར་འགྱུར། །ཇི་སྲིད་སྐྱེ་བ་འདི་ཀུན་ཡོད། །ཇི་སྲིད་བློ་ནི་མ་ཉམས་པ། །དེ་སྲིད་བདེ་ལེགས་རབ་བརྩོན་པས། །བྱ་བ་རབ་ཏུ་བརྩོན་པ་ཡིས། །རིང་དུ་ལོངས་སྤྱོད་བདེ་བའི་མཆོག །ངེས་པ་ཁོ་ནར་ལྷུང་བའི་འཇིགས། །ལྟུང་བ་ལས་ཀྱང་རྟག་པར་ནི། །སྡུག་བསྔལ་འབྱུང་བར་ཐེ་ཙོམ་མེད། །དེ་བཞིན་བདག་གིས་ཁྱེད་རྣམས་ལ། །འདིར་ནི་ཆོས་ལྡན་བཤད་པ་རྣམས། །དེ་དག་ཐམས་ཅད་འདིར་ཉོན་ལ། །ཇི་སྐད་དེ་བཞིན་གཤེགས་གསུངས་ཀྱིས། །དེ་ལྟར་འཐབ་བྲལ་གྱི་བདག་པོས་ལྷ་དེ་དག་རྣམས་ཡོ་ལ་ཕན་པར་འདོད་པའི་ཕྱིར་འདི་དག་བརྗོད་དོ། །ཇི་ལྟར་བདེ་བ་རྣམས་ཀྱི་རྗེས་སུ་འགྲོ་བ་དང་། ཡུལ་གྱིས་ཀུན་ནས་རྨོངས་པའི་ཡང་ཕྱིར་ལྷ་རྣམས་རྣམ་པར་ངོམས་པ་མེད་པས་ཇི་ལྟ་བར་ཡོངས་སུ་ཉམས་ནས་ལྷ་རྣམས་འཇུག་པར་མི་འགྱུར་རོ། །{{page:{number:1244,folio:80b,volume:70}}}གལ་ཏེ་ཡུལ་འདི་དག་བདེ་བ་རྣམས་ཡིན་ན་ནི་འདི་དག་རྣམས་མི་རྟག་པ་དང་། མི་བརྟན་པ་དང་། ཤིས་པ་མ་ཡིན་པར་ཡང་མི་འགྱུར་བ་ཞིག་ན། ཇི་ལྟ་བ་བཞིན་དུ་རྗེས་སུ་ཉོན་དང་། གང་དག་ཡིན་པ་འདི་དག་རྣམས་མཐོང་བར་གྱུར་པ་རྣམས་ལ་ཡང་དག་པར་རྫོགས་པའི་སངས་རྒྱས་དྲུག་པོ་རྣམས་ཀྱི་མཆོད་རྟེན་དྲུག་རིན་པོ་ཆེ་རྣམ་པ་སྣ་ཚོགས་པས་ཉེ་བར་མཛེས་པ་ལས་བྱས་པ་རྣམས་སོ། །དེ་དག་རྣམས་ནི་དེ་བཞིན་གཤེགས་པ་དྲུག་གིར་བྱས་པ་ཡིན་ལ་བྱས་པ་དེ་དག་རྣམས་ཀྱང་འདི་ལྟ་སྟེ། ཡང་དག་པར་རྫོགས་པའི་སངས་རྒྱས་གཙུག་ཏོར་ཅན་དང་། ཡང་དག་པར་རྫོགས་པའི་སངས་རྒྱས་རྣམ་པར་གཟིགས་དང་། ཡང་དག་པར་རྫོགས་པའི་སངས་རྒྱས་གསེར་ཐུབ་དང་། ཡང་དག་པར་རྫོགས་པའི་སངས་རྒྱས་ཐམས་ཅད་སྐྱོབ་དང་། ཡང་དག་པར་རྫོགས་པའི་སངས་རྒྱས་འཁོར་བ་འཇིག་དང་། ཡང་དག་པར་རྫོགས་པའི་སངས་རྒྱས་འོད་སྲུང་སྟེ། སྐུ་གདུང་དེ་དག་རྣམས་སྔོན་གྱི་ལྷ་རྣམས་ཀྱིས་བྱས་པར་གཞན་ལ་བདག་ཅག་གིས་རྣ་བས་ཐོས་ནས་ཀྱང་མཆོད་པར་བྱེད་དེ། བདག་ཅག་རྣམས་ཚེ་ཤིན་ཏུ་ཐུང་བའི་རྒྱུ་གང་གིས་དེ་བཞིན་གཤེགས་པ་རྣམས་དེ་དག་ཐམས་ཅད་ཀྱིས་མ་མཐོང་ངོ་། །འོན་ཀྱང་བཅོམ་ལྡན་འདས་དེ་རྣམས་འཇིག་རྟེན་ལ་ཕན་པ་མཛད་པས་བརྩོན་པར་གྱུར་པ་དང་། དོན་བཞེད་པས་ལྷ་དེ་རྣམས་ལ་ཕན་པའི་དོན་དུ་ལྷའི་འཇིག་རྟེན་འདིར་བཞུགས་པར་གྱུར་ཏོ། །དེ་ལྟར་ཐོས་པ་བརྒྱུད་པས་ཡིན་གྱི་ཆོས་འདི་རྗེས་སུ་རྟོགས་པ་ནི་མ་ཡིན་ནོ། །དེ་ལ་བཅོམ་ལྡན་འདས་འཁོར་བ་འཇིག་གཅིག་པུས་ཀྱང་འཐབ་བྲལ་བ་ལ་ཤིན་ཏུ་བར་ཡང་ཕན་པ་མཛད་པ་འདི་ལྟ་སྟེ། སྐུ་གདུང་གཅིག་ལས་ཀྱང་རྒྱུ་མཚན་ཤིན་ཏུ་ངོ་མཚར་ཆེ་བར་གྱུར་པའི་བློའི་ཡུལ་ལ་ངེས་པར་གནས་པ་རྣམས་ཇི་ལྟར་གང་གི་ཚེ་དགེ་སྦྱོང་རྣམས་ལ་མ་ཡིན་ཞིང་བྲམ་ཟེ་དང་སྐྱེ་དགུ་རྣམས་ལ་ཡང་འབྱུང་བར་མི་འགྱུར་བ་སྟེ། དེའི་ཚེ་ལྷའི་ཕྱོགས་རྣམས་ཡོངས་སུ་ཉམས་ཏེ། ཡོངས་སུ་ཉམས་ནས་ཡང་སྐུ་གདུང་འདིར་སྤྲུལ་པ་རྣམས་མངོན་སུམ་དུ་མཐོང་བ་ནི་ལྷ་འཆི་འཕོ་བར་འགྱུར་བ་དང་། ཡོངས་སུ་ཉམས་པར་གྱུར་ནས་དེ་རྣམས་ཀྱིས་བདག་རང་ཉིད་{{page:{number:1245,folio:81a,volume:70}}}གཅིག་པུར་མཐོང་སྟེ། ཇི་ལྟར་འཇོམས་པ་ཡང་བག་མེད་པས་བག་མེད་པར་རྣམ་པར་གནས་པ་རྣམས་ལ་འགྱུར་ལ། འགྱུར་བ་ཡང་ཡུལ་རྣམ་པར་ཆགས་པའི་ཕྱིར་མཐོང་བ་མ་ཡིན་ལ། དེ་དག་བདག་ཉིད་ལ་གླུའི་སྒྲ་ཀུན་ནས་བསྒྲགས་པས་ཕན་པ་མ་ཡིན་པ་རྣམས་ཕན་པར་འདོད་པའི་ཕྱིར་ན། ཇི་ལྟར་བག་མེད་པ་ཁྱེད་རྣམས་བག་མེད་པས་རྒྱུ་བས་ཀྱང་དུས་བྱེད་པར་གྱུར་ཏ་རེ། ལེགས་པར་བྱས་པ་འདི་ཟད་པར་འགྱུར་བས་དེ་དོན་མེད་པར་གྱུར་ཏ་རེ། ཇི་ལྟར་དེའི་རྒྱུ་མཚན་དུ་རྩོམ་པ་འདི་དག་བྱེད་པའི་དེ་བཞིན་གཤེགས་པ་དྲུག་གི་མདོ་གང་དག་ཡིན་པ་ལུས་ཅན་རྣམས་ལ་ཕན་པའི་དོན་དུ་གསུངས་པ་དེ་དག་རྣམས་ཐམས་ཅད་ཀྱང་སྐུ་གདུང་དེ་དག་རྣམས་ཉིད་ལ་དེ་བཞིན་གཤེགས་པ་རྣམས་ཀྱིས་རྗེས་སུ་བྲིས་པ་ང་ལས་བློ་དང་ལྡན་པ་རྣམས་ཀྱིས་མཉན་པར་གྱིས་དང་། ལྷ་རྣམས་ཕྱིས་འཆི་བའི་དུས་ན་འགྱོད་པར་གྱུར་ཏ་རེ། དེ་ནས་ལྷ་དེ་དག་རྣམས་ཀྱི་གཙོ་བོ་རྣམས་ཡིད་ཚིམ་པ་མེད་པ་དང་ལྡན་པའི་གུས་པས་ཐམས་ཅད་ཉིད་ཀྱང་ངེས་པར་གནས་པར་གྱུར་ལ། གང་གི་ཕྱིར་གུས་པ་ནི་ལྷའི་བདག་པོ་ལ་གུས་པ་དང་ཆོས་འདུལ་བ་ལ་ཡང་གུས་པས་བདེན་པ་མཐོང་བ་བཞིན་དུ་དེ་དག་རྣམས་གནས་ཏེ་མི་གཡོ་བའི་ཡིད་ཀྱིས་སོ། །དེས་དེ་ལྟར་གདུལ་བྱ་རྣམས་ལེགས་པར་མངོན་པར་མཐོང་ནས་ཐམས་ཅད་ལ་འདི་སྐད་ཅེས་སྨྲས་སོ། །ཁྱེད་རྣམས་ཇི་ལྟ་བ་བཞིན་དུ་རབ་ཏུ་ཞུགས་པ་རྣམས་ཀུན་གྱི་དང་པོ་ཉིད་དུ་དེ་བཞིན་གཤེགས་པ་དང་པོའི་མཆོད་རྟེན་གཙུག་ཏོར་ཅན་དེས་རྩིག་ངོས་ལ་མངོན་པར་བྲིས་པ་ནི་ཇི་ལྟར་དགེ་སློང་དག་ཆོས་བརྒྱད་པོ་འདི་དག་རྣམས་དགེ་བའོ་ཞེས་བྱ་བའི་མདོས་ལྷ་རྣམས་ལ་ཕན་པའི་དོན་དང་། བདེ་བ་དང་། དོན་བཞེད་པ་དང་། ཕན་པར་གནང་བའོ། །དེ་ནས་དང་པོ་ཁོ་ནར་ལྷ་གང་ཉེ་བར་འགྲོ་བ་དེ་གཙོ་བོར་གྱུར་པའི་མུ་སུ་ལུན་དྷ་དེ་དང་ལྷན་ཅིག་ཏུ་ལེགས་པར་ཞུགས་ནས་དེས་མཐོང་བ། བཅོམ་ལྡན་འདས་གཙུག་ཏོར་ཅན་གྱི་སྐུ་གཟུགས་བཻ་ཌཱུརྱའི་རང་བཞིན་དང་ཨིན་དྲ་ནཱི་ལའི་ཡང་རང་བཞིན་གྱི་གདན་ཆེན་པོ་ལ་ཉེ་བར་ཞུགས་པ་སྐྱིལ་མོ་ཀྲུང་ལེགས་པར་བཅས་པ་དེའི་རྩིག་ངོས་ལ་ཡང་{{page:{number:1246,folio:81b,volume:70}}}མདོ་མངོན་པར་བྲིས་པ་ཇི་ལྟར་བརྒྱད་པོ་འདི་ནི་དགེ་སློང་དག་ལྷ་དང་མི་རྣམས་ཀྱི་ཡང་དགེ་བའི་ཆོས་རྣམས་ཀྱི་བར་དུ་གཅོད་པ་ཡིན་ཏེ། དེ་ལ་བརྒྱད་པོ་གང་ཞེ་ན་འདི་ལྟ་སྟེ། དགེ་སློང་དག་དང་པོ་ཉིད་དུ་བག་མེད་པ་བག་མེད་པས་ཉེ་བར་བཅོམ་པའི་ལྷའམ། མི་རྣམས་ཀྱང་རུང་སྟེ། གང་དགེ་བ་རྗེས་སུ་སྒྲུབ་པ་ན་འཇིག་རྟེན་གྱི་ཡང་མ་ཡིན་ལ་འཇིག་རྟེན་ལས་འདས་པའི་ཡང་མ་ཡིན་ཏེ། འཇིག་རྟེན་པའི་ནི་ལེ་ལོས་བག་མེད་པ་བག་མེད་པར་གནས་པས་ལས་ཀྱི་མཐའ་རྣམས་འགྲིབ་པར་འགྱུར་ཏེ། གང་མཛའ་བོ་ཡིན་པ་དེ་དག་རྣམས་ལ་མ་བལྟས་པས་དེ་དག་ནི་བར་མར་གནས་པར་འགྱུར་རོ། །གང་ཡང་དགྲ་བོ་ཡིན་པ་དེ་དག་རྣམས་ནི་ཆེས་མི་བཟད་པར་གྱུར་ནས་གོ་སྐབས་དག་ཚོལ་ཞིང་གླགས་རྣམས་གཅོད་པར་འགྱུར་བས་བག་མེད་པ་དང་བག་མེད་པར་རྒྱུ་བ་དེ་དག་རྣམས་ཀྱི་ཡང་འཇིག་རྟེན་པའི་ཆོས་ཀྱི་ལས་ཀྱི་མཐའ་རྣམས་དེ་བཞིན་དུ་འགྱུར་རོ། །དེ་ལས་ཀྱི་མཐའ་ཉམས་པ་དང་། དགྲ་བོ་རྣམས་ཕལ་ཆེ་བ་དང་། གཉེན་འབྲེལ་རྣམས་ཡོངས་སུ་ཉམས་པ་དང་། དབུལ་པོ་དང་གཞན་ཁ་དྲག་པར་ཡང་འགྱུར་རོ། །ཁ་ཉེན་པ་རྣམས་མཐར་ཐུག་པ་ནི་འདི་ཡིན་ཏེ། འདི་ལྟར་དབུལ་པོ་ཞེས་བྱ་བའོ། །དབུལ་བས་དངངས་པའི་སྐྱེས་བུ་ནི་གྲོགས་བཤེས་དང་། གཉེན་བཤེས་དང་རྩ་ལག་རྣམས་དབང་ཆེ་བར་འགྱུར་རོ། །བརྣབ་སེམས་དང་། གནོད་སེམས་དང་། ལོག་པར་ལྟ་བ་རྣམས་རབ་ཏུ་ཕལ་ཆེ་བར་འགྱུར་རོ། །དེ་མི་དགེ་བ་སྤྱོད་པ་པོ་ཞེས་ཟེར་ནས་བློ་གྲོས་ངན་པ་དེ་ལ་ལྷ་རྣམས་སྡང་བར་འགྱུར་ཏེ། ལྷ་རྣམས་ཐམས་ཅད་ཀྱིས་མི་དགེ་བ་སྤྱོད་པ་དེ་ཡོངས་སུ་སྤོང་བར་འགྱུར་ལ་སེམས་ཅན་འཚེ་བ་པོ་རྣམས་ཀྱིས་དེ་གཙེས་པས་དུས་བྱེད་པར་འགྱུར་རོ། །ཚོང་པ་ཡིན་པར་གྱུར་ན་ཡང་བག་མེད་པས་བག་མེད་པའི་སྤྱོད་པས་བར་སྐབས་སུ་ནོར་ཉམས་པར་འགྱུར་རོ། །འདི་ན་བག་མེད་པས་དགེ་སློང་ངམ་གཞན་ཡང་རུང་སྟེ། དགེ་བསྙེན་རྣམས་ཀྱང་བསམ་གཏན་བྱེད་པ་ན་བརྩོན་པ་དང་ལྡན་པར་མི་འགྱུར་རོ། །ལུང་དུ་བསྟན་པའི་བསམ་གཏན་གྱིས་ཟག་པ་རྣམས་ཟད་པར་བྱེད་པ་ནི་མ་ཡིན་གྱི་ཟས་ཀྱི་རོ་རྣམས་འབའ་ཞིག་ལ་ཆགས་པས་ཟས་ཀྱི་{{page:{number:1247,folio:82a,volume:70}}}དུས་ལ་ཤིན་ཏུ་ཡང་ལྟའོ། །ཡིད་བདེ་བར་འགྱུར་བ་མ་ཡིན་གྱི། བག་མེད་པ་བག་མེད་པར་རྒྱུ་བ་དེ་དག་རྣམས་བརྒྱ་ཞིག་ལ་ཡང་སེམས་རབ་ཏུ་དང་བ་ཡོད་པ་མ་ཡིན་ནོ། །རོ་ལ་ཤིན་ཏུ་བརྐམ་པ་དང་ལྡན་པ་ཁྭ་ཏ་དང་སེམས་མཚུངས་པ་དང་ངང་ཚུལ་མཚུངས་པར་གྱུར་པ་གང་གི་ཚེ་དེ་དག་བག་མེད་པ་རྣམས་སེམས་པ་ལ་རབ་ཏུ་བརྩོན་པ་དང་ལྡན་པར་འགྱུར་རོ། །དེ་འཁོར་རྣམས་འདུས་པའི་ནང་དུ་སོང་ངམ་མང་དུ་ཐོས་པ་རྣམས་ཀྱི་ནང་དུ་སོང་ན་ཤེས་རབ་ཆུང་བས་ཁ་ཉེན་པར་འགྱུར་རོ། །སྦྱིན་པ་པོ་དང་སྦྱིན་བདག་རྣམས་ལ་གཟི་བརྗིད་ཆུང་བར་ཡང་འགྱུར་རོ། །མི་འཇིགས་པ་ཡོངས་སུ་ཉམས་པ་སྟེ། མི་འཇིགས་པ་རྣམས་ཀྱི་མཆོག་ནི་འདི་ལྟར་ཆོས་རྣམས་རྣམ་པར་འབྱེད་པའོ། །དབང་ཆུང་བ་རྣམས་ཀྱི་ཐ་མ་ནི་འདི་ལྟ་སྟེ། ཐོས་པ་ཉུང་བའོ། །ཁ་ཉེན་པ་དེ་བདག་ཉིད་ཀྱི་ཉེས་པ་རྣམས་ཀྱང་ངེས་པར་མི་ཤེས་སོ། །གཞན་ལ་ཡང་བརྣབ་སེམས་དང་གནོད་སེམས་མང་བར་འགྱུར་ཏེ། དེ་ཡང་མང་དུ་ཐོས་པ་རྣམས་ལའམ། བླ་མ་རྣམས་ལའམ། དེ་ཡང་ན་སྦྱིན་པ་པོ་དང་སྦྱིན་བདག་སེམས་རབ་ཏུ་དང་བ་དང་དབང་པོ་རབ་ཏུ་རྒྱས་པ་རྣམས་ལ་སྟེ། བློ་དམན་པ་དེ་བག་མེད་པའི་ལས་མང་པོ་རྣམས་བྱས་པས་ལུས་ཞིག་པ་ན་ཐབས་མ་ཡིན་པར་རྣམ་པར་ལྟུང་ནས་དམྱལ་བ་རྣམས་སུ་སྐྱེའོ། །བག་མེད་པ་བག་མེད་པས་གནས་པ་རྣམས་དེ་ལྟར་མི་རྣམས་བག་མེད་པས་འཇིག་རྟེན་དང་འཇིག་རྟེན་ལས་འདས་པའི་དོན་རྣམས་ཀྱི་བར་ཆད་བྱེད་པར་འགྱུར་རོ། །ཡང་དགེ་སློང་དག་ཇི་ལྟར་ན་ལྷ་རྣམས་ཀྱི་བག་མེད་པས་བར་ཆད་བྱེད་པར་འགྱུར་ན། འདིའི་རང་བཞིན་ཉིད་ཀྱིས་ལྷ་འདི་དག་རྣམས་བག་མེད་པས་བག་མེད་པར་རྒྱུ་བའི་ལྷ་སྒྲ་དང་། རེག་བྱ་དང་། རོ་དང་། གཟུགས་དང་། དྲི་འདོད་པ། སྡུག་པ་ཡིད་དུ་འོང་བ་དེ་དག་གིས་བག་མེད་པས་བག་མེད་པར་འགྱུར་བ་རྒས་པ་འོང་བར་འགྱུར་བ་མི་མཐོང་ངོ་། །རྒུད་པ་ཡང་མི་མཐོང་ངོ་། །ལེགས་པར་བྱས་པའི་ལས་རྣམས་ཟད་པ་རྣམ་པར་མི་དྲན་ནོ། །ཆོས་ལ་གོམས་པར་མི་བྱེད་དོ། །སངས་རྒྱས་དང་། ཆོས་དང་། དགེ་འདུན་རྣམས་ལ་གུས་པ་དང་བཅས་པ་མ་ཡིན་ནོ། །{{page:{number:1248,folio:82b,volume:70}}}དེ་དང་བྲལ་བའི་ཡིད་ཀྱིས་བག་མེད་པ་བག་མེད་པར་རྒྱུ་བ་སངས་རྒྱས་འབྱུང་བ་དང་བྲལ་བར་གྱུར་པ་མཐོང་བ་བག་མེད་པ་གོམས་པར་གྱུར་པ་སྲིད་པའི་གདུང་བའི་སྡུག་བསྔལ་ཆེན་པོ་ཉེ་བར་གནས་པ་རྣམས་ལ་འཆི་བའི་ལྟས་བྱུང་བའི་འབྲལ་བར་འགྱུར་བའི་སྡུག་བསྔལ་རབ་ཏུ་འབྱུང་བས་བུད་མེད་རྣམས་ཀྱི་ཚོགས་ཀྱིས་ཡོངས་སུ་སྤངས་པར་གྱུར་པའི་འཇིགས་པ་ཆེན་པོ་ཉེ་བར་གནས་པ། འོབས་བཞིན་དུ་རབ་ཏུ་ལྷུང་བར་གྱུར་པ་ན་གང་དག་བཤད་པའི་ཡུལ་ལ་ཉེ་བར་སྤྱོད་པ་དེ་དག་གི་ཚོགས་པ་དེ་རྣམས་ཀྱང་ལན་བརྒྱར་ཡང་མི་མཐོང་བར་དེ་འཇིག་རྟེན་གཞན་དུ་འགྲོ་བར་འགྱུར་ལ། དེ་དག་རྣམས་རྗེས་སུ་འགྲོ་བ་མ་ཡིན་པ་དང་འཆི་བའི་དུས་ན་བདེ་བ་རྣམས་ཤེས་པ་ཡང་མ་ཡིན་ནོ། །དབུགས་འབྱིན་པར་ཡང་མི་འགྱུར་རོ། །ཡུལ་དེ་དག་རྣམས་ནི་ཉམས་པ་ཡིན་ཞིང་ཡུལ་རྣམས་ནི་སྐྱུགས་པ་དང་རྣག་ཏུ་གྱུར་པའོ། །ཡང་སྲིད་པར་ཀུན་ཏུ་སྐྱེད་པ་དང་། དེ་ལས་འབྱུང་བར་འགྱུར་བ་གང་ཡིན་པ་དེ་ནི་བག་མེད་པས་བག་མེད་པར་གནས་པས་བྱས་པའི་ལས་དེས་ཀུན་ནས་གནས་པས་སྲིད་པ་གཞན་དུ་འགྲོ་ཞིང་རྗེས་སུ་འགྲོ་སྟེ། དེ་ཡུལ་གྱི་སྲེད་པའི་ཟུག་ཟེར་གྱིས་བག་མེད་པས་དུས་བྱེད་པར་འགྱུར་རོ། །ཡོངས་སུ་བཏང་ཞིང་ལྷ་ཐམས་ཅད་ཀྱིས་ཡོངས་སུ་བཏང་བ་དང་། ཀུན་ནས་སྐྲག་པ་དང་། ཡུལ་གྱིས་ཀུན་ནས་རྨོངས་པས་ཀྱང་དུས་བྱེད་དེ། དེ་དུས་ཀྱི་ཆོས་དང་ལྡན་པས་དམྱལ་བ་དང་ཡི་དགས་དང་། དུད་འགྲོ་རྣམས་སུ་སྐྱེའོ། །དེ་ལྟ་བས་ན་མིའམ་ལྷ་ཡང་རུང་སྟེ། བག་མེད་པ་མི་བྱའོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་ཚིགས་སུ་བཅད་པ་བརྗོད་པ། ཇི་ལྟར། ལྷ་རྣམས་ཡུལ་གང་བདེ་བ་ཡིས། །རྟག་པ་ཉིད་དུའང་སྟེན་བྱེད་པ། །དེ་ནི་ཉམས་དང་དེ་ནས་ཀྱང་། །ལས་རྣམས་འགྲོ་ཞིང་རྗེས་སུ་འགྲོ། །བདེ་བ་རྣམས་ལ་བསགས་པ་མེད། །ལས་རྣམས་ལ་ནི་བསགས་པ་ཡོད། །བདེ་བ་ཡིས་ནི་རྨོངས་པའི་ལྷ། །ལས་རྣམས་ཀྱི་ནི་དབང་གིས་འགྲོ། །ད་ལྟར་བ་ཡི་ཡུལ་གྱི་བདེ། །དེ་ནི་དགེ་བ་བྱེད་མིན་པས། །ཡུལ་རྣམས་ཀྱིས་ནི་ལེགས་སྐོམ་ལྷ། །དེ་བཞིན་རྣམ་པར་གཡེང་ཡིད་ཅན། །{{page:{number:1249,folio:83a,volume:70}}}འཁོར་བའི་ནད་ཀྱི་སྨན་གྱུར་པ། །བདེ་བའི་ལས་ནི་རྟོགས་མ་ཡིན། །གླིང་ཉིད་དང་ནི་སྐྱོབ་བཞིན་དང་། །དེ་བཞིན་དུ་ནི་སྐྱབས་ཉིད་བཞིན། །ལེགས་པར་བྱས་པ་སྐྱེ་གཞན་དུ། །ལུས་ཅན་རྣམས་ཀྱི་རྒྱབ་ན་གནས། །དེ་ཕྱིར་རྟག་པར་རབ་འབད་པས། །ལྷ་རྣམས་ཀྱིས་ནི་རྟག་བསྟན་བྱ། །ཡུལ་རྣམས་སྤོང་བར་བྱེད་པ་དང་། །བསོད་ནམས་རྟེན་པ་བཟང་པོ་ཡིན། །གང་ཡང་མ་འོངས་པ་ཡི་སྲིད། །བློ་ཡིས་མིག་གིས་མཐོང་བ་ནི། །དེ་ནི་མཁས་ཡིན་རྟག་ཏུ་མཛེས། །ལྟུང་བ་འཇིགས་པའི་རྩ་བ་པོ། །རྣམ་པར་འཕྲུལ་སྐྱེས་འཇིགས་རྟག་འདི། །ལེགས་པར་བློ་ལྡན་གྱིས་ནི་མཐོང་། །དེས་ནི་བྲལ་བའི་དམན་ཐོབ་ནས། །མི་བཟད་པས་ནི་འཆིང་བ་ཡིན། །འོན་ཀྱང་རྟག་ཏུ་བློ་རྨོངས་པས། །ཡུལ་ཉིད་ཁོ་ན་སྟེན་པར་བྱེད། །ཡུལ་རྣམས་ཀྱིས་ནི་རྣམས་རྨོངས་པ། །ཕྱི་ནས་གདུང་བས་སྲེག་པར་བྱེད། །ཇི་སྲིད་སྐྱེ་བ་འདི་ཀུན་དང་། །ཇི་སྲིད་ཤེས་པ་མ་ཉམས་པ། །དེ་སྲིད་དུ་ནི་བསོད་ནམས་ཀྱིས། །བསོད་ནམས་མ་བྱས་སྡུག་བསྔལ་ཡིན། །དེ་ལྟར་མུ་སུ་ལུན་དྷ་དེ་ལྷ་དེ་རྣམས་ལ་བཅོམ་ལྡན་འདས་གཙུག་ཏོར་ཅན་གྱིས་གསུངས་པའི་རྩིག་ལོགས་ལ་བྲིས་པའི་ཚིགས་སུ་བཅད་པ་བཤད་དོ། །གཞན་ཡང་རབ་ཏུ་སྟོན་པར་བྱེད་དོ། །གང་རྩིག་ལོགས་ལ་ཆོས་བརྒྱད་པོ་འདི་རྣམས་ཏེ། དེ་དག་གིས་བག་མེད་པ་རབ་ཏུ་བརྗོད་ནས་ཆོས་བདུན་བདག་གིས་བཤད་པར་བྱ་སྟེ། བདུན་པོ་རྣམས་གང་ཞེ་ན། བག་མེད་པར་གྱུར་པ་དེ་ནི་རྒྱུན་མི་འཆད་པར་རྒྱགས་པར་འགྱུར་རོ། །བག་མེད་པ་ལ་སྤྱོད་པའི་སྐྱེས་བུ་རྣམས་ནི་སྨྱོན་པར་འགྱུར་ཏེ། བག་མེད་པའི་ལྷ་དང་མི་རྣམས་ནི་རྟག་ཏུ་ཡང་འཇིག་རྟེན་པ་དང་འཇིག་རྟེན་ལས་འདས་པ་ཐམས་ཅད་ཀྱི་བར་ཆད་བྱེད་པར་འགྱུར་རོ། །དེ་ལ་ཇི་ལྟར་ན་འཇིག་རྟེན་པའི་དོན་རྣམས་ཀྱི་བར་ཆད་བྱེད་པར་འགྱུར་བ་དང་། འཇིག་རྟེན་ལས་འདས་པ་རྣམས་ལ་ཡང་སྟེ། འདི་ནི་བག་མེད་པའི་སྐྱེས་བུ་རྣམས་ནི་རྣམ་པར་གཡེང་བའི་བློ་ཅན་དུ་འགྱུར་རོ། །བློ་སྔོན་དུ་བཏང་བས་ཀྱང་དོན་ཐམས་ཅད་ལ་ལོག་པར་འཇུག་པ་ཡིན་ནོ། །དེ་ལྟར་རྒྱགས་པའི་སྐྱོན་རྣམས་ཀྱིས་རྣམ་པ་ཐམས་ཅད་དུ་རབ་ཏུ་མཛེས་པ་མ་ཡིན་ནོ། །ཆེས་{{page:{number:1250,folio:83b,volume:70}}}མང་བར་ཕན་པ་མ་ཡིན་པ་རྣམས་དང་། བདེ་བ་མ་ཡིན་པ་རྣམས་དང་། དོན་འགའ་ཞིག་དང་ཡང་ལྡན་པར་འགྱུར་བ་མ་ཡིན་ནོ། །ཇི་ལྟར་འཇིག་རྟེན་ལས་འདས་པའི་ཆོས་འདུལ་བ་ལ་རྒྱགས་པ་ཉེས་དམིགས་ཆེན་པོ་དང་ལྡན་པར་འགྱུར་བ་ཡིན་ཞིང་ཇི་ལྟར་གཞན་ཡང་རྒྱགས་པས་འདི་ན་མི་རྣམས་ཀྱི་བར་ཆད་བྱེད་པར་འགྱུར་ན། དེ་ལ་མི་རྣམས་དང་རབ་ཏུ་བྱུང་བ་རྣམས་ལ་ཡང་ཤིན་ཏུ་བར་ཡང་བག་མེད་པ་རྣམ་པ་ཐམས་ཅད་དུ་ཡང་རྣམ་པར་སྨད་པར་བྱ་བར་འགྱུར་བ་ཡིན་པ་ནི་འདི་ལྟ་སྟེ། འདིར་ཆོས་འདུལ་བ་འདི་ལ་རྒྱགས་པ་དང་བྲལ་བ་རྣམ་པ་ཐམས་ཅད་དུ་རྣམ་པར་མཛེས་ལ་བག་མེད་པ་དང་ཀུན་ནས་ལྡན་པ་ནི་མ་ཡིན་ནོ། །རྒྱགས་པའི་སྐྱོན་དང་ཀུན་ཏུ་ལྡན་པ་དེ་བསམ་གཏན་མི་བྱེད་དོ། །བྱ་གཞག་གི་བྱ་བར་གྱུར་པ་འགྲོ་བ་དང་འོང་བའི་གནས་ལ་ལེགས་པར་སྤྱོད་པ་མ་ཡིན་ནོ། །སྤྱོད་ཡུལ་ལ་མི་སྟེན་སྦྱིན་བདག་དང་སྦྱིན་པ་པོ་རྣམས་རྗེས་སུ་སྒྲུབ་པ་ལ་བརྩོན་པ་མ་ཡིན་གྱིས། སྟན་དང་མལ་སྟན་རྣམས་འབའ་ཞིག་ལ་གནས་པའི་རང་བཞིན་ཅན་དུ་འགྱུར་རོ། །དེ་ཚུལ་བཞིན་མ་ཡིན་པ་ཡིད་ལ་བྱེད་པ་འབའ་ཞིག་གིས་ཁྱེར་བར་བྱེད་དོ། །དེ་ལུས་ཞིག་པ་ན་ཤི་བའི་འོག་ཏུ་དམྱལ་བ་རྣམས་སུ་སྐྱེའོ། །དེ་ལྟར་མི་རྣམས་ཀྱི་འཇིག་རྟེན་པའི་ལམ་མམ། འཇིག་རྟེན་ལས་འདས་པའི་ལམ་ལ་ཡང་རབ་ཏུ་མཛེས་པ་མ་ཡིན་པའི་རྒྱགས་པ་བདུན་པོ་འདི་དག་རྣམས་ཡིན་པ་ལ་འདི་ལྟ་སྟེ། གཟུགས་ཀྱིས་རྒྱགས་པ་དང་། ནོར་གྱིས་རྒྱགས་པ་དང་། རིགས་ཀྱིས་རྒྱགས་པ་དང་། རྒྱན་དང་ཆ་བྱད་ཀྱིས་རྒྱགས་པ་དང་། རྒྱལ་པོས་མཆོད་པས་རྒྱགས་པ་དང་། བུད་མེད་དང་འཁྱུད་འཕྱང་གིས་རྒྱགས་པ་དང་། གཞན་གྱི་བུ་མོའི་དབང་དུ་བྱས་ནས་སེམས་རྣམ་པར་གཡེང་བས་རྒྱགས་པ་རྣམས་སོ། །རྒྱགས་པ་དེ་དག་ནི་རྒྱགས་པ་རྣམས་མདོར་བསྡུས་པ་ཡིན་ནོ། །རྒྱགས་པ་རྣམས་ནི་དགྲ་ཡིན་ནོ། །རྒྱགས་པ་ནི་ལྷག་མ་ཡིན་ནོ། །རྒྱགས་པ་ནི་ཆོས་རྣམས་ཐམས་ཅད་ཀྱི་ཡང་བར་དུ་གཅོད་པར་འགྱུར་བ་ཡིན་ནོ། །འདི་ན་མི་རྣམས་རྒྱགས་པ་ནི་ཚད་དང་ལྡན་པའི་ལོངས་སྤྱོད་དང་གསོན་པ་རྣམས་ཉུང་ཟད་ཀྱི་རང་བཞིན་ལ་རྣམ་{{page:{number:1251,folio:84a,volume:70}}}པར་སྤྱོད་ཀྱང་རྒྱགས་པ་ཡིན་ནོ། །ཡང་ལྷ་རྣམས་ཀྱི་རྒྱགས་པ་འདི་དག་ཅི་འདྲ་བར་འགྱུར། དེ་རྣམས་འདོད་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་ལ་སྤྱོད་པ་ཉིན་མཚན་དུ་རབ་ཏུ་འཕེལ་བ་ནི་རྒྱགས་པ་བག་མེད་པའི་རང་བཞིན་ཅན་དེ་དག་རྣམས་ཚེའི་འདུ་བྱེད་རྣམས་ཡོངས་སུ་ཉམས་པར་འགྱུར་བའི་བློ་ནི་མེད་ཀྱི་རྒྱགས་པ་འབའ་ཞིག་དང་། རྒྱགས་པའི་ལྷག་མ་ཅན་དང་། རྒྱགས་པས་ཆོས་རྣམས་ཐམས་ཅད་ཀྱི་བར་དུ་གཅོད་པར་འགྱུར་རོ། །ལུས་འཇིག་པ་ལ་ཤེས་པ་རབ་ཏུ་མི་འཇུག་པ་དང་། ཚེའི་འདུ་བྱེད་རྣམས་ཟད་པ་ལ་ཡང་སྟེ། དེ་དག་དགེ་བ་དང་མི་དགེ་བའི་ལས་རྣམས་ཀྱིས་དུས་དེ་སྲིད་དུ་རྒྱགས་པར་འགྱུར་རོ། །སྒྲུབ་པར་བྱེད་པ་ཡང་མ་ཡིན་ནོ། །དེ་དེ་དག་རྣམས་ཟད་པར་འགྱུར་བར་ཕྱིས་ངེས་པར་ལྟུང་བར་འགྱུར་བ་ན་ངེས་པར་རྟོགས་པར་འགྱུར་ཏེ། ཀྱེ་མ་ཡུལ་རྣམས་ཀྱིས་བདག་བསླུས་སོ། །ཀུན་ནས་ཉོན་མོངས་པ་རྣམས་ཀྱིས་རྟག་ཏུ་བསླུས་པ་རྣམས་ནི་ལུས་ཞིག་ནས་ཐབས་མ་ཡིན་པས་ལོག་པར་ལྟུང་བ་དམྱལ་བའམ། ཡི་དགས་ཀྱི་ལུས་དང་། དུད་འགྲོའི་སྐྱེ་གནས་རྣམས་སུ་སྐྱེ་བར་འགྱུར་ཏེ། དེ་ལྟར་འཇིག་རྟེན་པའི་ལས་ལ་བག་མེད་པ་རྣམས་སྨད་པར་བྱ་བར་འགྱུར་རོ། །ཇི་ལྟར་ཡང་ལྷ་དག་འཇིག་རྟེན་ལས་འདས་པའི་ལམ་ལ་རྒྱགས་པ་རྣམ་པར་སྨད་པ་ཡིན་ཞེ་ན། ལྷ་གང་དག་ཡིན་པའི་ལྷ་རྣམས་ཐམས་ཅད་ཀྱང་འདོད་པ་དང་། སྡུག་པ་དང་། ཡིད་དུ་འོང་བས་ལེགས་པར་བྱས་པའི་ལས་ཀྱི་རྒྱུ་རྣམས་ཀྱིས་འཐབ་བྲལ་གྱི་ལྷ་འདི་རྣམས་ཀྱི་ནང་དུ་སྐྱེས་ལ་དམ་པའི་ཆོས་འདུལ་བ་ལ་དེ་བག་མེད་པར་གྱུར་ནས་དེས་རང་གིས་བྱས་པའི་ལས་རྣམས་མི་རྟོགས་སོ། །གང་དག་ཆེས་ལྷག་པར་རྒྱགས་པས་གནས་པར་མ་གྱུར་པ་རྣམས་དེ་ཡང་མི་སྟེན་པ་དང་། གང་དག་རྣམ་པ་ཐམས་ཅད་དུ་བག་མེད་པས་རྣམ་པར་རྒྱུ་བ་མ་ཡིན་པ་དེ་དག་རྣམས་ལ་ཡང་སྟེན་པར་མི་བྱེད་ལ་སངས་རྒྱས་དང་། ཆོས་དང་། དགེ་འདུན་རྣམས་ལ་ཡང་ལྟ་བར་བྱེད་པའི་རང་བཞིན་ཅན་དུ་མི་འགྱུར་ཞིང་དམ་པའི་ཆོས་འདུལ་བ་རྣམས་ལ་སྒྲུབ་པར་མི་བྱེད་པ་དང་། ཇི་ལྟ་བ་བཞིན་དུ་འཇུག་པར་ཡང་མི་བྱེད་{{page:{number:1252,folio:84b,volume:70}}}དོ། །དེ་ལྟར་དེ་ལམ་རྣམས་ལ་སློབ་པའི་རང་བཞིན་ཅན་དུ་མི་འགྱུར་རོ། །རྟེན་ཅིང་འབྲེལ་པར་འབྱུང་བ་རྣམས་ལ་རྣམ་པར་ལྟ་བ་ལ་གཙོ་བོར་བྱེད་པར་མི་འགྱུར་རོ། །བླ་མ་ལ་ཉེ་བར་བསྟེན་པར་མི་བྱེད་དོ། །ལྷ་ཡེ་ཤེས་ལ་གོམས་པར་བྱེད་པའི་རང་བཞིན་ཅན་དང་ཉེ་བར་བསྟེན་པར་ཡང་མ་ཡིན་ནོ། །དེ་ནི་འདོད་པ་རྣམས་ཀྱིས་བསླུས་ནས་ཡུལ་གྱིས་རྣམ་པར་ཉམས་པར་བྱས་ཏེ། བདག་ཅག་གི་ལྷའི་རིས་ནས་འཆི་འཕོ་བར་འགྱུར་ལ་འཆི་འཕོ་བའི་དུས་ན་ཡང་ཤིན་ཏུ་རབ་ཏུ་འགྱོད་པར་འགྱུར་རོ། །དེའི་ཕྱིར་ན་མེ་བཞིན་དང་སྦྲུལ་བཞིན་དུ་ལྷ་དང་མི་རྣམས་ཀྱི་རྒྱགས་པ་རྣམས་ཡོངས་སུ་སྤང་བར་བྱའོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་ཚིགས་སུ་བཅད་པ་གསུངས་པ་ཇི་ལྟར། དང་པོ་བག་མེད་པས་ཉེར་བཅོམ། །རྒྱགས་པ་ཡིས་ཀྱང་རྣམ་པར་རྨོངས། །ལྷ་རྣམས་སམ་ནི་སྐྱེས་བུ་ཡང་། །དེ་ནི་ཞི་བའི་ཐབས་མ་ཡིན། །གང་ཞིག་རྒྱགས་པ་མི་སྒྲུབ་པ། །སྐྱེས་བུ་འཆི་བ་མེད་པ་ཡིན། །རྒྱགས་པའི་སྐྱོན་གྱིས་ངེས་ཟིན་པའི། །མི་རྣམས་ཐམས་ཅད་དམྱལ་བར་ལྟུང་། །དམ་པ་མིན་པའི་ལམ་སྤྱོད་སྐྱོན། །རྒྱགས་པ་ཞེས་བྱར་འདིར་བརྗོད་དོ། །རྒྱགས་པ་ཡིས་ནི་རྨོངས་པའི་བློ། །ལྷ་ནི་དམྱལ་བར་འགྲོ་བ་ཡིན། །ཡང་དག་མིན་ལ་དགའ་བར་བྱེད། །ཡང་དག་འགྱུར་བ་ནམ་ཡང་མིན། །རྒྱགས་པའི་མུན་པས་བསྐོར་བ་ཡིན། །ལྷ་རྣམས་འདོད་པས་རྨོངས་པ་ཡིན། །འདོད་པ་ཡིས་ནི་ལྷ་རྣམས་རྨོངས། །རྒྱགས་པ་ཡིས་ཀྱང་དེ་བཞིན་ཏེ། །དམུས་ལོང་བཞིན་དུ་དམ་པའི་ལས། །དེ་ཉིད་རྗེས་སུ་མཐོང་བ་མིན། །དེ་ལྟར་བཅོམ་ལྡན་འདས་གཙུག་ཏོར་ཅན་གྱིས་བག་མེད་པ་དང་། རྒྱགས་པ་ཡང་འཇིག་རྟེན་པ་དང་འཇིག་རྟེན་ལས་འདས་པའི་ཚིག་རྣམས་ཀྱིས་བསྟན་ནས་གཞན་འདིའི་གསུམ་པ་སྡོམ་པ་མ་ཡིན་པའི་སྐྱོན་ཡང་དག་པར་སྟོན་པ་སྐུ་གདུང་ལ་གནས་པ་རྣམས་ལ། དེ་ནས་འཐབ་བྲལ་གྱི་བདག་པོ་མུ་སུ་ལུན་དྷས་ལྷ་དེ་རྣམས་ལ་གང་དག་ལུས་ཀྱིས་བྱས་པ་མཆོད་རྟེན་ལས་སྟོན་ནོ། །འདི་ལྟ་སྟེ་སྡོམ་པ་མ་ཡིན་པ་རྣམས་སོ། །སྡོམ་པ་མ་ཡིན་པ་ཡང་སྐྱོན་ཆེན་པོ་གསུམ་གྱིས་ལྷ་རྣམས་དང་མི་རྣམས་ལ་ཡང་ཕན་པར་འགྱུར་བ་མ་ཡིན་ནོ། །{{page:{number:1253,folio:85a,volume:70}}}འཇིག་རྟེན་པའི་ལས་དང་འཇིག་རྟེན་ལས་འདས་པའི་ལས་ལ་ཡང་རྣམ་པ་ཐམས་ཅད་དུ་མ་ཡིན་ནོ། །དེ་ལ་སྡོམ་པ་མ་ཡིན་པས་མི་རྣམས་ཀྱི་བར་དུ་གཅོད་པར་འགྱུར་བ་གང་ཡིན་ན་འདིར་འཇིག་རྟེན་པའི་སྡོམ་པ་རྣམས་བླངས་ནས་རང་བཞིན་གྱིས་མཆོག་ཏུ་རྨོངས་པས་དོན་དང་དོན་མ་ཡིན་པ་མི་ཤེས་ལ། གནས་དང་གནས་མ་ཡིན་པ་རྣམས་ཀྱང་མི་ཤེས་སོ། །ལེགས་པར་གནས་པར་བྱས་ནས་ཀྱང་རང་གི་སྐྱེ་བོ་དང་། གཉེན་འདུན་དང་ལྷན་ཅིག་ཏུ་དགའ་བར་བྱེད་དོ། །རྩི་བགྲང་མེད་པར་རང་གི་སྐྱེ་བོ་དང་། གཉེན་འབྲེལ་རྣམས་དང་ལྷན་ཅིག་ཏུ་བརྟན་པར་གནས་པར་བྱེད་དོ། །བྱས་ནས་ཀྱང་སྡོམ་པ་ཡོངས་སུ་འཛིན་པར་མི་འགྱུར་རོ། །དེ་ལེགས་པར་གནས་པ་ལས་ཉམས་པས་ཁ་ཉེན་པར་འགྱུར་རོ། །རང་གི་སྐྱེ་བོ་དང་གཉེན་འབྲེལ་ཐམས་ཅད་ཀྱིས་སྐྱུག་བྲོར་ལྟ་བར་བྱེད་དོ། །གང་གི་མིང་གིས་ལེགས་པར་གནས་པ་སྡོམ་པ་བརྟན་པོ་རྣམས་ཇི་ལྟ་བ་བཞིན་དུ་ཡོད་དེ་ཞེས་རྗོད་པར་ཡང་བྱེད་དོ། །སྔགས་ཀྱི་སྡོམ་པ་རྣམས་སམ། ལེགས་པར་གནས་པར་བྱ་བ་རྣམས་ལ་ཡང་རུང་སྟེ། དེ་ཉིད་ཀྱི་བློས་རང་གི་སྐྱེ་བ་རྣམས་མི་འཇུག་གོ། །རང་གི་ཕ་དང་རང་གི་ཁྱིམ་དུ་བྱ་བ་དག་གིས་ལེགས་པར་འདྲེས་པར་བྱས་པ་གང་ཡིན་པས་ངལ་སོས་པར་གྱུར་པ་ཞེས་ནས་སོ། །སེམས་སྟོབས་ཡང་བ་དེ་རྒྱུ་དེ་དང་། གཞི་དེ་ལས་དང་། དེ་ཡོངས་སུ་འཛིན་པས་གང་ཡང་འདིའི་གྲོགས་པོར་གྱུར་པ་དེ་དག་རྣམས་ཐམས་ཅད་ཀྱང་ཁ་ཕྱིར་ཕྱོགས་པར་འགྱུར་རོ། །གཞན་པ་རྣམས་ལས་གང་དག་གྲོགས་པོ་མ་ཡིན་པ་དེ་དག་རྣམས་ནི་བཟང་པོར་གྱུར་པ་རྗེས་སུ་རྟོགས་སོ། །གང་དག་བར་མའི་ཚོགས་སུ་གནས་པར་གྱུར་པའི་སྐྱེས་བུ་དེ་དག་རྣམས་ནི་རྟག་ཏུ་ཡང་ཕྱོགས་མ་ཡིན་པར་འགྱུར་རོ། །རླུང་གིས་ཉེ་བར་བཅོམ་པའི་ལྗོན་པ་རྩ་བ་གཏན་ནས་བཅད་པ་བཞིན་དུ་ལྟུང་ལ། དེ་ལྟུང་བས་ཀྱང་རྫས་རྣམས་དང་། ཕུན་སུམ་ཚོགས་པ་དང་། རང་གི་སྐྱེ་བོ་རྣམས་དང་། གཉེན་འབྲེལ་རྣམས་གཏོང་ངོ་། །རང་བཞིན་གྱིས་ཀྱང་འགྱུར་ལྡོག་ཅན། རྩབ་ཧྲབ་ལ་གནས་པའི་སེམས་མི་བགྲུངས་པར་འགྱུར་རོ། །དེ་སྐྱེ་བོ་ཐམས་ཅད་ལ་བརྣབ་{{page:{number:1254,folio:85b,volume:70}}}སེམས་དང་གནོད་སེམས་མང་བར་འགྱུར་རོ། །ཕྱིན་ཅི་ལོག་ཏུ་དོགས་པ་འཆལ་བ་དང་། ཡོངས་སུ་རྟོག་པ་དང་། བློ་གདུག་རྩུབ་ཅན་དུ་འགྱུར་རོ། །དེ་སེམས་ཅན་ཐམས་ཅད་ལ་ཞེ་འགྲས་པ་དང་། གནོད་སེམས་དང་། ང་རྒྱལ་དང་། བཞིན་རྣམ་པར་འགྱུར་ཞིང་གདུག་པ་དང་། རང་གི་ཡིད་རྣམ་པར་གཡེང་བ་དང་། དབུལ་བར་འགྱུར་རོ། །དེ་སྡོམ་པ་མ་ཡིན་པའི་རྒྱུས་དེ་དག་རྣམས་ཀྱིས་ལུས་ཞིག་ནས་ཤི་བའི་འོག་ཏུ་ཐབས་མ་ཡིན་པར་ལྷུང་ནས་དམྱལ་བར་སྐྱེ་བར་འགྱུར་རོ། །དེའི་ཕྱིར་ན་རྟག་ཏུ་ཕན་པར་འདོད་པའི་སྐྱེས་བུས་སྡོམ་པ་འཇིག་རྟེན་པ་རྣམས་ཀྱང་བསྲུང་བར་བྱའོ། །སྡོམ་པ་ལ་གནས་པའི་རྒྱུ་དེས་ཡིད་ཤིན་ཏུ་བརྟན་པར་འགྱུར་རོ། །སེམས་ཀྱི་རྒྱུད་ཤིན་ཏུ་བཟང་བར་ཤེས་ནས་ཀྱང་གྲོགས་པོ་རྣམས་ཀྱིས་ཀྱང་ཡིད་ཆེས་པར་འགྱུར་རོ། །མཆོག་ཏུ་གསང་བར་གྱུར་པའི་རྒྱལ་པོའི་དོན་མཆོག་ཏུ་རྒྱ་ཆེ་བའི་རིན་པོ་ཆེ་རྣམས་སམ། གསེར་དང་རྫས་ཀྱི་རིགས་གཞན་རྣམས་ལ་ཡང་རུང་སྟེ། སྡོམ་པའི་སེམས་དང་ལྡན་པ་ལ་ཀུན་གཏོད་པར་བྱེད་དོ། །བྱས་ནས་ཀྱང་ཞེ་སྡང་བ་རྣམས་ཀྱིས་དེ་དག་ཇི་ལྟ་བ་བཞིན་དུ་སྡོམ་པར་བྱེད་པ་རྣམས་ལ་གནོད་པ་བྱ་བར་ཡང་མི་ནུས་སོ། །གྲོས་བློ་རྣམས་ཀྱིས་ཀྱང་སྡོམ་པ་འཇིག་པར་མི་བྱེད་ལ། རང་གི་སྐྱེ་བོ་དང་། གྲོགས་པོ་དང་། ཡིད་འཐུན་པ་རྣམས་ཀྱིས་ཀྱང་འཇིག་པར་མི་བྱེད་ཀྱི་ལེགས་པར་གནས་པ་དང་ལྡན་པ་དེ་ལ་གཉེན་བཤེས་ཀྱི་སྐྱེ་བོ་རྣམས་ཀྱིས་མཆོད་པར་བྱེད་དོ། །ཡིད་ཆེས་པའི་གནས་སུ་འགྱུར་རོ། །སློབ་དཔོན་བཞིན་དུ་ཡང་སློབ་དཔོན་རྣམས་ཀྱིས་ཀྱང་ལེགས་པར་སྒྲུབ་པར་བྱེད་དོ། །སྡོམ་པ་བདུན་འཛིན་པ་རྣམས་ནི་རྒྱལ་པོས་ཀྱང་མཆོད་པར་བྱེད་དོ། །གྲོགས་པོ་དང་། སྐྱེ་བོ་དང་། གཉེན་བཤེས་རྣམས་ཀྱིས་ཀྱང་དེ་བཞིན་ཏེ། དེ་ལ་སྐྱེ་བོ་ཐམས་ཅད་ཀྱིས་ཕུན་སུམ་ཚོགས་པར་རྫས་སྒྲུབ་པར་བྱེད་དོ། །འདི་ལ་ཡང་དོན་མ་ཡིན་པ་ཅུང་ཟད་ཙམ་ཡང་བྱ་བར་མི་ནུས་སོ། །དེ་མཆོག་ཏུ་ནོར་དང་ལྡན་པར་འགྱུར་རོ། །དེ་རྫས་རྣམས་ཕུན་སུམ་ཚོགས་པས་སྦྱིན་པ་ནི་གཏོང་བར་བྱེད་དོ། །བསོད་ནམས་དག་ནི་བྱེད་དོ། །གཅིག་ཏུ་ལེགས་པར་གནས་པའི་བློ་ཉམས་པ་མེད་པའི་རྒྱུ་དེ་དག་དང་གླེང་གཞི་དེ་ལས་ལུས་ཞིག་{{page:{number:1255,folio:86a,volume:70}}}ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་ལྷ་རྣམས་སུ་སྐྱེའོ། །དེ་དེ་ལྟར་རང་བཞིན་གྱིས་ཀྱང་མ་བསྡམས་པར་གྱུར་ཅིང་གཞན་རྣམས་ཀྱིས་ཀྱང་རྣམ་པར་སྨད་པ་རྣམས་ནི་ཕལ་ཆེ་བར་ཡང་འཇིག་རྟེན་ལས་འདས་པའི་ལས་བློ་གཡོ་བ་དང་བཅས་པའི་བློ་གར་ཡང་གནས་པུ་མེད་པ་ལས་དང་འབྲས་བུའི་རྣམ་པར་སྨིན་པ་རྣམས་ལ་ལྡོངས་པ་རྣམས་ནི་སྡོམ་པ་མེད་པའི་ཁྱིམ་རྣམས་སུ་སྐྱེ་བར་འགྱུར་བའམ་དེ་ཡང་ན་རྐྱེན་དེས་སྡོམ་པ་གཅིག་ཀྱང་མེད་པར་གྱུར་ལ། ཇི་ལྟར་དགེ་སློང་གི་ཆ་བྱད་འབའ་ཞིག་ཙམ་འཛིན་པ་དུང་གི་སྒྲ་དང་མཚུངས་པར་ཀུན་ན་སྤྱོད་པ། སྡོམ་པ་ལ་བསྙད་ནས་སྦྱིན་པ་པོ་དང་སྦྱིན་བདག་རྣམས་སླུ་བར་བྱེད་དོ། །སངས་རྒྱས་བཅོམ་ལྡན་འདས་ཀྱི་སྡོམ་པ་ཇི་ལྟ་བར་བདག་འཛིན་པ་ཡིན་ཟེར་ལ། དེ་སྡོམ་པ་འཛིན་པ་ཡང་མ་ཡིན་ནོ། །དེའི་ལུས་ཚུལ་ཁྲིམས་དང་ཡང་དག་པར་ལྡན་པ་ཡང་མ་ཡིན་ནོ། །དེ་ནི་སླུ་བ་པོ་དང་། རྐུན་མ་ལྷ་དང་བཅས་པའི་འཇིག་རྟེན་དང་། བདུད་དང་བཅས་པའི་འཇིག་རྟེན་དང་། དགེ་སྦྱོང་དང་བྲམ་ཟེར་བཅས་པའི་རིགས་ཀྱི་སྐྱེ་དགུ་དང་། ལྷ་དང་མི་དང་། ལྷ་མ་ཡིན་དང་བཅས་པའི་འཇིག་རྟེན་པ་རྣམས་སླུ་བར་བྱེད་པ་པོ་ཡིན་ཏེ་གཞན་རྣམས་སླུ་བ་པོ་ཇི་ལྟར་ཤེས་པར་གྱུར་པ་དེ་ལྟར་སྒྲུབ་པར་མི་བྱེད་པ་དེ་ནི་དེ་ལྟར་སྟོང་པ། ནང་ན་ཅི་ཡང་མེད་པ། སྙིང་པོ་མེད་པ། དབུ་བའི་ཕུང་པོ་དང་འདྲ་བར་ཇི་སྐད་དུ་སྨྲ་བ་དེ་ལྟར་མི་བྱེད་པའི་སྐྱེ་བོ་ཐམས་ཅད་སླུ་བ་པོ། གཡོ་ཆེ་བའི་མཆོག་ཏུ་གྱུར་པ། ཚུལ་འཆོས་འབའ་ཞིག་པ་དེ་རབ་ཏུ་ཕལ་ཆེ་བའི་གནས་མལ་དང་། ནད་ཀྱི་རྐྱེན་སྨན་རྣམས་གཞན་གྱིས་བྱིན་པས་འཁོར་བར་རྟག་ཏུ་བྱིང་ཞིང་ནུབ་པར་འགྱུར་རོ། །དམྱལ་བ་རྣམས་ནས་དམྱལ་བ་རྣམས་སུ་སྟེ། གཞན་རྣམས་སུ་ཡང་སྡིག་པས་བགྲོད་པ་ཡིན་ནོ། །ཚུལ་ཁྲིམས་འཆལ་པ་སྡིག་པ་ཅན་མི་ཤིས་པའི་སྐལ་བ་ཅན་དེ་ལ་འོས་མ་ཡིན་པར་གྱུར་པས་གང་དག་དགེ་འདུན་དབང་བར་གྱུར་པའི་ས་གཞི་རྣམས་ཀྱིས་ཀྱང་བར་ཆད་འགྱུར་བ་ནི། ཚུལ་ཁྲིམས་དང་ལྡན་པའི་དགེ་སློང་རྣམས་ཀྱིར་ས་དེ་དག་སྦྱིན་པ་པོ་སྦྱིན་བདག་རྣམས་ཀྱིས་ཉེ་བར་སྤེལ་བའི་རྒྱུ་གང་དག་གི་ཕྱིར་ཏེ། {{page:{number:1256,folio:86b,volume:70}}}སྡོམ་པ་དང་མི་ལྡན་པ་རྣམས་ཀྱིས་ཀྱང་མ་ཡིན་ན་ཚུལ་ཁྲིམས་འཆལ་པའི་སྡིག་པ་ཅན་དེ་དག་རྣམས་ཀྱིས་ནི་གོམ་པ་འབོར་བ་དང་ཀུན་འདྲེ་བར་བྱེད་པ་ཙམ་གྱིས་ཀྱང་བརྒྱ་ཕྲག་ཏུ་ཡང་བར་ཆད་དུ་འགྱུར་ཞིང་ཡང་ལུས་ཀྱིས་གནས་མལ་དང་། ནད་ཀྱི་རྐྱེན་སྨན་དང་། ལོངས་སྤྱོད་གཞན་རྣམས་ལྟ་སྨོས་ཀྱང་ཅི་དགོས། དེ་ནས་དེའི་དུས་ན་བཅོམ་ལྡན་འདས་ཀྱིས་ཚིགས་སུ་བཅད་པ་གསུངས་པ། ཇི་ལྟར། གང་འདི་དགེ་སློང་མ་བསྡམས་པ། །རྐུན་མ་རྣམས་ལས་འདི་རྐུན་མཆོག །ནང་ནས་རྣག་གི་ཁུ་བ་འབབ། །ཆོས་གོས་ཀྱིས་ནི་ཕྱི་རོལ་བསྡམས། །སྙིང་པོ་ཐམས་ཅད་དང་བྲལ་བ། །དབུ་བའི་ཕུང་པོའི་རང་བཞིན་ལྟར། །དེ་བཞིན་འཁོར་བ་ཆང་སྟོང་འདི། །དེ་བཞིན་ལོག་པར་དགེ་སློང་སྨྲ། །དགེ་འདུན་དཀོན་མཆོག་ཕྱིར་བྱས་ནས། །ཚུལ་འཆལ་དེ་ནི་དམྱལ་བར་སྐྱེ། །ལུས་ཞིག་ནས་ནི་དམྱལ་རྣམས་སུ། །འཁྲིད་པ་སེམས་ཀྱིས་བསླུས་པ་ཡིན། །ཆོས་འདུལ་བ་ནི་བསླུ་བྱས་ནས། །ལྟུང་བར་རང་གི་ལས་ཀྱིས་ཡིན། །དྲི་མའི་མུན་པ་རྣམ་དཀྲིགས་ནས། །སྡུག་བསྔལ་སྐལ་བ་ཅན་དུ་འགྱུར། །དགེ་བའི་ལས་ཀྱིས་གོས་མེད་པའི། །གཅེར་བུ་ལ་ནི་བཟང་སྐྱུག་བྲོ། །ཇི་ལྟར་ཆོས་ནི་ཕྱིར་བྱས་ནས། །དམྱལ་བ་འཇིགས་པར་འཁྲིད་པར་བྱེད། །མཛེས་པ་མིན་པའི་དམྱལ་རྣམས་ཀྱིས། །སྡུག་བསྔལ་སྒོ་ནི་མ་བསྡམས་པ། །འཁོར་བའི་འཆིང་བ་མི་བཟད་པ། །ཚུལ་འཆལ་ཞེས་བྱ་འདི་ལ་རྗོད། །གང་གིས་མ་བསྡམས་པ་བསྲེགས་ན། །དེ་ནི་མེ་ཡིས་ཤིན་ཏུ་བསྲེགས། །སྤྱོད་པ་ཉམས་པ་དེ་ཡི་ནི། །ལོག་པར་ལྟུང་བ་རྟག་པར་གནས། །ཡིད་རྣམས་བསྡམས་པ་མེད་གནས་པས། །དེ་སྲིད་དུ་ནི་སྤྱོད་སྡོམ་པ། །དེ་ནི་རྨོངས་པ་སྤྱོད་ཚུལ་འཆོས། །དམྱལ་བ་རྣམས་སུ་ཉེ་བར་འོངས། །དེ་ནི་ཉིན་མཚན་ཐམས་ཅད་དུ། །མི་དགེ་བ་རྣམས་འཕེལ་བར་བྱེད། །གང་ཡང་ཚུལ་ཁྲིམས་རིན་ཆེན་འདི། །ཚུལ་ཁྲིམས་འཆལ་པས་ངེས་པར་ལྷུང་། །སྟོང་པའི་ཆོས་ལ་ཆགས་པ་དང་། །མུན་པས་ཀྱང་ནི་ཀུན་བསྒྲིབས་པ། །སྣ་ཚོགས་བསམ་པས་ནང་རྟོག་པའི། །དེ་ལ་སྐབས་ནི་དམིགས་མ་ཡིན། །བསྡམས་མིན་རང་བཞིན་ཞགས་པ་{{page:{number:1257,folio:87a,volume:70}}}ཡིས། །དྲི་མ་མཁས་པས་ནམ་སྤངས་པ། །ཚུལ་ཁྲིམས་འཆལ་པ་སྡིག་པ་ཅན། །ཚུལ་ཁྲིམས་སྤངས་པས་འདྲེན་པར་བྱེད། །བསྡམས་པ་མེད་པར་ཚུལ་འཆལ་བ། །སྡིག་པ་དང་ནི་ལྷན་ཅིག་འགྲོགས། །འདོད་པ་རྣམས་ནི་སྟེན་པ་ཡང་། །འདི་དག་དམྱལ་བའི་ཕོ་ཉ་ཡིན། །མ་བསྡམས་པ་དང་རྨོངས་པ་དང་། །རྩབ་ཧྲལ་གྱི་ནི་ཁྱད་པར་གྱིས། །སྡིག་པའི་ལས་དང་མངོན་ལྡན་པ། །དམྱལ་བ་ཤིན་ཏུ་རིང་བ་མིན། །ལས་རྣམས་ཅི་འདྲའི་འབྲས་ཡིན་ན། །ཅི་ཡི་ཕྱིར་ན་དེར་མི་འགྲོ། །བདག་ཉིད་འཇོམས་བྱེད་ཀུན་རྨོངས་པ། །གང་ལ་དགའ་བས་རྣམ་པར་རྨོངས། །སྡིག་པའི་ཆུ་བོ་བཟོད་དཀའ་བ། །ཉིན་དང་མཚན་དུ་འཕེལ་བ་ཡིན། །སྡུག་བསྔལ་རླབས་ཕྲེང་རྦ་རླབས་ཅན། །དེས་ཀྱང་རང་གི་སྐྱེ་བོ་འཕྲོག །གང་དག་གིས་ནི་ཆོས་བསླུས་པའི། །དེ་རྣམས་ཡིད་ནི་བདེ་མ་ཡིན། །སྡོམ་པ་མེད་གནས་སྐྱེས་བུ་ནི། །དགེ་བའི་ཆོས་རྣམས་རྣམ་པར་སྤངས། །དགེ་བའི་ལམ་འདི་བདེ་ལེགས་ཡིན། །ཆོས་གང་གོ་འཕང་བདག་ཉིད་ཅན། །གོ་འཕང་དེ་ཐོབ་རྗེས་སྐྱེས་པ། །འགྱུར་མེད་གོ་འཕང་རབ་ཏུ་འགྲོ། །རང་འབྱུང་བསྙེན་གནས་བསམ་གཏན་དང་། །གང་ཞིག་དམ་པའི་སྤྱོད་མངོན་དགའ། །སྡོམ་པ་ལ་གནས་རྟག་ཏུ་དུལ། །དེ་རྣམས་ལ་ནི་སྡུག་བསྔལ་མེད། །སྡོམ་མིན་དྲི་མ་འདི་དག་གིས། །དྲི་མ་བྱེད་པའི་མི་གང་ནི། །བསླབ་པའི་གཞི་ལས་ཡོངས་ཉམས་པ། །དེ་ནི་དམྱལ་བའི་སྐལ་ལྡན་ཡིན། །དེ་ལྟར་རྟོགས་ནས་མི་རྣམས་ཀྱིས། །སྡོམ་པ་ཐམས་ཅད་རབ་ཏུ་སྒྲུབས། །སྲིད་པའི་རྒྱ་མཚོ་ཐམས་ཅད་དུ། །གང་ཕྱིར་སྡོམ་དེ་ཉམས་མྱོང་འགྱུར། །དེ་ལྟར་མི་རྣམས་ཐམས་ཅད་ལ་མ་བསྡམས་པས་འཇིག་རྟེན་ལས་འདས་པའི་ལམ་ལ་བར་ཆད་བྱེད་པར་འགྱུར་རོ། །ཇི་ལྟར་སྡོམ་པ་མ་ཡིན་པས་ལྷ་རྣམས་ཀྱི་བར་ཆད་བྱེད་པར་འགྱུར་ན། འདི་ན་ལས་དང་འབྲས་བུའི་ས་པའི་འཇིག་རྟེན་འདིར་ཚུལ་ཁྲིམས་རྣམ་པ་བདུན་པོ་རྣམས་ཀྱིས་ཉེ་བར་བསྐྱེད་པའི་བདེ་བ་གང་ཡིན་པ་དེ་མཐོ་རིས་འདིར་བག་མེད་པར་གནས་པས་ཟད་པར་བྱེད་དོ། །དེ་དག་རྣམས་ཀྱི་དེ་ཟད་པ་དང་སླར་ཡང་མི་འབྱུང་སྟེ། ཇི་{{page:{number:1258,folio:87b,volume:70}}}ལྟར་མར་མེའི་སྣུམ་དང་སྡོང་བུ་ཟད་པས་འོད་ཟེར་ཟད་པར་འགྱུར་རོ། །དེ་བཞིན་དུ་ཇི་ལྟར་སྡོམ་པ་མེད་པ་འཇིག་རྟེན་ལས་འདས་པའི་ལམ་གྱི་བར་ཆད་བྱེད་པར་འགྱུར་ན་འདི་ལྟ་སྟེ། ཚུལ་ཁྲིམས་ལ་སྤྱད་པའི་སྐྱེས་བུ་རྣམས་ནི་མཐོ་རིས་སུ་སྐྱེ་བར་འགྱུར་རོ། །དེར་སྐྱེས་པ་ན་འདི་ལྟར་སེམས་པར་བྱེད་དེ། ཇི་ལྟར་བདག་མི་རྣམས་སུ་སྡོམ་པ་རྣམ་པ་བདུན་གྱིས་འདིར་སྐྱེས་པ་ལྷ་རྣམས་དང་མཉམ་པའི་ནང་དུ་སྐྱེས་པར་གྱུར་ཏོ། །དེ་ལ་ལྷ་དེ་ནི་སྡོམ་པ་གང་ལ་རྩེ་གཅིག་ཏུ་སྤྱོད་པར་བྱེད་དེ། ལས་དང་འབྲས་བུ་རྣམས་མཐོང་བ་དང་སྟོན་པར་ཡང་བྱེད་དོ། །ཇི་ལྟར་འདིར་སྐྱེས་པ་ཐམས་ཅད་ནི་སྡོམ་པ་ལས་རབ་ཏུ་བྱུང་ངོ་ཞེས་བྱ་བ་སྟེ། དེ་རྩབ་ཧྲལ་ཅན་དུ་གྱུར་པའི་ཡིད་དང་ཡུལ་རྣམས་དགའ་བར་གྱུར་པས་ཀྱང་ཕྲོགས་པའི་བློས་ཐོས་པར་མི་འགྱུར་རོ། །རབ་ཏུ་སྒྲུབ་པར་མི་བྱེད་དོ། །སྡོམ་པ་ལ་དད་པ་སྐྱེ་བ་མ་ཡིན། ལས་དང་འབྲས་བུའི་རྣམ་པར་སྨིན་པ་རྣམས་ལའང་སྟེ། ཡུལ་རྣམས་ལ་རྒོད་པ་དང་ལྡན་པའི་བློར་གྱུར་པས་དེས་སྡོམ་པ་དེ་དག་རྣམས་ཉེ་བར་འཇོམས་པ་དང་། ཆོས་རྣམས་ལ་ཡང་སྤྱོད་པར་མི་འགྱུར་རོ། །དེ་དགེ་བ་ལས་ཉམས་པས་ངེས་པར་ལྟུང་སྟེ། རྣམ་པ་དེ་ལྟ་བུའི་ངང་ཚུལ་གྱིས་མཐོ་རིས་སུ་སྐྱེ་བར་མི་འགྱུར་རོ། །འཇིག་རྟེན་པ་དང་འཇིག་རྟེན་ལས་འདས་པ་ཡང་མ་ཡིན་ནོ། །དེ་ལྟར་ཆོས་གསུམ་པ་སྡོམ་པ་མེད་པ་ཞེས་བྱ་བ་བར་ཆད་བྱེད་པར་འགྱུར་བ་ཡིན་ནོ། །དེ་ལ་ལྷ་རྣམས་ཀྱི་ཆོས་བཞི་པ་གང་དག་གིས་ལྷ་དང་མི་རྣམས་ཀྱི་བར་ཆད་བྱེད་པར་འགྱུར་ན་འདི་ལྟ་སྟེ། ལེ་ལོའོ། །ལེ་ལོ་ལ་མངོན་པར་དགའ་བ་རྣམས་ཀྱང་དེ་ཁོ་ན་བཞིན་དུ་མི་རྣམས་ལ་ཐམས་ཅད་དང་། རྣམ་པ་ཐམས་ཅད་འཇིག་རྟེན་པའི་ཆོས་ཐམས་ཅད་མི་འབྱུང་ངོ་། །ལེ་ལོ་ལ་དགའ་བ་དེ་ཆོས་བདུན་དང་ཡོངས་སུ་འབྲལ་ཏེ། བདུན་གང་ཞེ་ན། ཇི་ལྟར་ཀུན་ནས་ང་རྒྱལ་བས་ལེ་ལོས་བརྩོན་འགྲུས་མི་རྩོམ་མོ། །གང་དབང་བྱེད་པ་དང་མི་ལྡན་པས་ཡོངས་སུ་ཉམས་སོ། །ཀུན་ནས་ང་རྒྱལ་བ་ལས་ཀྱང་ཡོངས་སུ་ཉམས་པར་འགྱུར་རོ། །ལོངས་སྤྱོད་རྣམས་ལས་ཡོངས་སུ་ཉམས་པར་འགྱུར་རོ། །ཡུལ་ཤེས་པ་ལས་ཡོངས་སུ་ཉམས་པར་{{page:{number:1259,folio:88a,volume:70}}}འགྱུར་རོ། །འཇིག་རྟེན་པའི་ཐམས་ཅད་ལས་དེ་ཉམས་པར་འགྱུར་རོ། །སྐྱེས་བུ་དམ་པ་ལ་བསྟེན་པ་དང་འཇིག་རྟེན་པའི་གཏམ་དང་འབྲེལ་བ་ལས་ཀྱང་ཡོངས་སུ་ཉམས་སོ། །དེ་འཇིག་རྟེན་པའི་དོན་ཐམས་ཅད་ལས་ཡོངས་སུ་ཉམས་པས་ཀུན་ཏུ་རྨོངས་པར་འགྱུར་རོ། །དོན་ལྷག་མ་དུ་མ་ཆུད་ཟོས་པར་འགྱུར་རོ། །དེ་ལྟར་མི་རྣམས་ཀྱི་འཇིག་རྟེན་པའི་དོན་ཐམས་ཅད་ཀྱི་བར་དུ་གཅོད་པར་འགྱུར་རོ། །ལེ་ལོ་ཇི་ལྟར་མི་རྣམས་ཀྱི་འཇིག་རྟེན་ལས་འདས་པའི་ཆོས་རྣམས་ཀྱི་བར་ཆད་བྱེད་པར་འགྱུར་ན། འདི་ན་ལེ་ལོས་ལེ་ལོར་གྱུར་པའི་སྐྱེས་བུ་རྣམས་ནི་ཤ་ཤིས་ཁྱིམ་གྱི་ལས་ཀྱིས་འཇིགས་པས་རབ་ཏུ་འབྱུང་སྟེ། ཇི་ལྟར་བདག་རབ་ཏུ་བྱུང་ལ་རབ་ཏུ་མང་བའི་གནས་མལ་དང་། ནད་ཀྱི་རྐྱེན་གྱི་ཡོ་བྱད་རྣམས་ལ་ལོངས་སྤྱོད་པར་བྱའོ། །བདག་ནུབ་མོ་ཡང་ལས་བྱ་མི་དགོས་ལ་ཉིན་མོ་ཡང་མ་ཡིན་ཏེ། སྒྱུ་སྙོམ་དེས་རབ་ཏུ་འབྱུང་ངོ་། །རབ་ཏུ་བྱུང་བ་དེ་དམ་པར་བྱས་ཏེ་གསོལ་བ་འདེབས་པར་མི་བྱེད། དོན་དང་བྱ་བ་མི་བྱེད། བསམ་གཏན་ལ་མངོན་པར་བརྩོན་པའི་རང་བཞིན་ཅན་མ་ཡིན་ནོ། །མཐར་ཐུག་པ་ཉིད་ནི་མ་ཡིན་གྱི་ལེ་ལོའི་སྐྱོན་གྱིས་ཉམས་སྨད་པ་ཡིན་ནོ། །གང་གི་ཚེ་བརྒྱ་ལ་རབ་ཏུ་མང་བའི་རྙེད་པ་དང་བཀུར་སྟི་ལ་ཉེ་བར་ལོངས་སྤྱོད་དོ། །ཚུལ་ཁྲིམས་དང་ཤེས་རབ་ལ་མངོན་པར་དགའ་བར་མི་འགྱུར་རོ། །བློ་དམན་པ་དེ་སྐྱོན་དེས་ལུས་ཞིག་པ་ན་ཐབས་མ་ཡིན་པ་ལོག་པར་ལྟུང་བ་དམྱལ་བར་སྐྱེའོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་ཚིགས་སུ་བཅད་པ་གསུངས་པ། ཇི་ལྟར། ལེ་ལོ་ལས་ནི་སྐལ་བ་ཆུང་། །གཏི་མུག་གིས་ནི་བཅོམ་པའི་སེམས། །སྐྱེ་བོ་སྙོམ་ལས་ཅན་ཐམས་ཅད། །ཤིས་པའི་སྐྱེ་བ་ཡོད་མ་ཡིན། །སྒྱུ་སྙོམ་སྡིག་པ་ཅན་གྱི་ཆོས། །རྨུགས་དང་གཉིད་ཀྱང་དེ་བཞིན་ཏེ། །ཐར་པའི་སྒོ་ནི་རྣམ་འཇོམས་པར། །འགྱུར་བ་འདི་ནི་འབྲས་བུ་ཆེ། །ཁྲེལ་མེད་ངོ་ཚ་མེད་པ་དང་། །སྡིག་པའི་གྲོགས་དང་རྒོད་པ་ནི། །སྡུག་བསྔལ་གྱི་ནི་རྒྱུ་དེ་དག །དེ་ལ་ཆགས་མེད་མཁས་པ་ཡིན། །ལོག་པའི་ང་རྒྱལ་མངོན་ང་རྒྱལ། །ང་སྙམ་ང་རྒྱལ་ང་ཐམས་ཅད། །སྡུག་བསྔལ་གྱི་ནི་ལྗོན་{{page:{number:1260,folio:88b,volume:70}}}ཤིང་རྒྱུ། །དེ་དག་རྟག་ཏུ་ཡོངས་སུ་སྤོངས། །ལེ་ལོ་ཡི་ནི་དབང་གྱུར་ནས། །ལྷ་ཡི་འགྲོ་གང་དམྱལ་བར་རྩོམ། །དབུགས་རྒྱུ་ཡང་ནི་ཤི་བ་ཡིན། །དེ་དག་གསོན་དོན་ཡང་འབྲས་མེད། །ལེ་ལོས་ཉེ་བར་བཅོམ་པའི་མི། །གསོན་པ་ན་ཡང་གསོན་པ་མིན། །རོ་ལས་ཀྱང་ནི་ལྷག་དེ་དག །འདི་ནི་སྒྱུ་སྙོམ་ཡིན་པར་ཤེས། །ལེ་ལོའི་འདམ་དུ་བྱིང་བ་གང་། །དེ་ནི་སྡུག་བསྔལ་རྒྱ་མཚོར་བྱིང་། །གང་ལ་བརྩོན་འགྲུས་བརྩམས་ཡོད་པ། །སྲིད་པའི་རྒྱ་མཚོ་ལས་དེ་རྒལ། །ལེ་ལོ་བརྩོན་འགྲུས་དམན་པ་གང་། །ཟས་ལ་རྟག་ཏུ་དགའ་བ་ཕྱུགས། །དེ་ནི་གསོན་ཡང་ཤི་བ་ཡིན། །ཤི་ནས་ཀྱང་ནི་དམྱལ་བར་འགྲོ། །མི་གང་སྡུག་བསྔལ་སྐལ་ལྡན་པའི། །མི་དེ་ཕྱུགས་དང་མཚུངས་པ་ཡིན། །གཞན་གྱི་གོང་བུ་ཟ་བའི་ལྷ། །དེ་ཡི་རྒྱུ་ནི་ལེ་ལོ་ཡིན། །ཕལ་ཆེར་ལེ་ལོ་ཅན་རྣམས་ནི། །གཞན་གྱི་བུ་མོས་ཉེ་བར་འཚོ། །རོ་ལ་ལྷག་པར་ཆགས་པ་དང་། །འཁྲིག་པ་ལ་ཡང་རྟག་ཏུ་དགའ། །དེ་ནི་དེ་ཉིད་དཔྱོད་བྲལ་ནས། །ཟས་འབའ་ཞིག་ལ་ཆེད་དུ་བྱེད། །འཆི་བའི་དུས་ནི་བྱུང་བ་ན། །རང་གི་སེམས་ནི་སྲེག་པར་བྱེད། །ཇི་སྲིད་ཚ་གྲང་ལྷན་ཅིག་དང་། །དེ་བཞིན་བཀྲེས་སྐོམ་ལྷན་ཅིག་ཏུ། །དེ་སྲིད་ལུས་ཀྱིས་བྱ་བ་གྱིས། །གང་ཕྱིར་རྟག་ཏུ་མཚུངས་གྱུར་པ། །ལེ་ལོའི་བློ་ནི་བྱ་མིན་ཏེ། །ལེ་ལོ་སྙོམ་པའི་བདག་ཉིད་ཅན། །རྟག་ཏུ་འཁོར་བར་དེ་ལུས་གནས། །སྡུག་བསྔལ་ལས་ཀྱང་ལེགས་གྲོལ་མིན། །བརྒྱ་ཡི་ནང་ན་ཁ་ཉེན་ཞིང་། །ལེ་ལོ་ཅན་དེ་འཇིག་རྟེན་འབྲེང་། །ཐ་མར་ཡང་ནི་ཅོ་འབྲུར་འགྱུར། །ལེགས་པའི་བློ་ཡང་ཡོད་མ་ཡིན། །སྐྱོན་ནི་དེ་དག་རྣམས་དང་ཡང་། །གཞན་རྣམས་དང་ཡང་ཡང་དག་ལྡན། །འཇིག་རྟེན་འདས་པའི་ལམ་ལས་ནི། །ཕྱི་རོལ་ཉིད་དང་བྲལ་བ་ཡིན། །ལེ་ལོ་ཅན་གྱི་སྐྱེས་བུ་ནི། །འཇིག་རྟེན་འདས་ལས་ཡོངས་ཉམས་འགྱུར། །ལྷ་རྣམས་ཇི་ལྟར་ན་འཇིག་རྟེན་པ་དང་འཇིག་རྟེན་ལས་འདས་པའི་ཆོས་འདུལ་བ་ལས་ཉམས་པར་འགྱུར་ཞིང་། ཇི་ལྟར་ལྷ་རྣམས་ཀྱི་བར་ཆད་དུ་འགྱུར་ན་འདི་ན་ལེ་ལོ་ཅན་འཇིག་རྟེན་པའི་ལམ་གྱིས་གལ་ཏེ་ན་ལན་གྲངས་གཞན་ལ་མྱོང་{{page:{number:1261,folio:89a,volume:70}}}བར་འགྱུར་བའི་ལས་ཀྱིས་སམ། གལ་ཏེ་ལེགས་པར་བྱས་པ་རྣམས་ལ་དམིགས་པར་གྱུར་པས་སམ། གལ་ཏེ་དེ་ལྟར་སྐྱེས་པར་གྱུར་ལ་དེ་ལེ་ལོ་དེ་ཉིད་ཀྱིས་ཉེ་བར་བཅོམ་པས་ཐམས་ཅད་དུ་འདོད་པའི་སྒྲ་དང་། རོ་དང་། རེག་བྱ་དང་། གཟུགས་དང་། དྲི་རྣམས་ལ་ཡང་ཀུན་དགའ་བར་མི་འགྱུར་རོ། །སྐྱེད་མོས་ཚལ་དགའ་བར་གྱུར་པ་རྣམས་དང་། རྒྱུག་པ་དང་སྙོང་བའི་རང་བཞིན་ཅན་དུ་མི་འགྱུར་རོ། །གླུའི་སྒྲའི་རང་བཞིན་ལ་མི་དགའོ། །གླུ་ལེན་པར་མི་བྱེད་དོ། །ནམ་མཁའི་དཀྱིལ་དུ་འཕགས་པར་མི་བྱེད་དོ། །རིའི་རྩེ་མོ་ནས་རིའི་རྩེ་མོར་མི་འགྲོའོ། །རླབས་ཀྱི་ཕྲེང་བ་ནས་རླབས་ཀྱི་ཕྲེང་བ་རྣམས་ལ་བྱའི་རྒྱབ་ཏུ་ཞོན་ནས་རྩེ་བར་མི་བྱེད་དོ། །བདེ་བ་དེ་ཉིད་ཀྱིས་ཉེ་བར་བཅོམ་པ་དེའི་དྲུང་དུ་ཡང་འཐབ་བྲལ་གྱི་བདག་པོ་འགྲོ་བར་འགྱུར་ལ། དེས་ཡུལ་ཐམས་ཅད་ལས་ཀྱང་ལེགས་པར་སྦྱོར་བར་མི་བྱེད་དོ། །དེ་ལ་ཡུལ་དེ་དག་ཐམས་ཅད་དགྲའི་ཚོགས་སུ་གྱུར་པའི་ལེ་ལོ་འཇིག་རྟེན་པ་རྣམས་ཡིན་ནོ། །ཇི་ལྟར་འཇིག་རྟེན་ལས་འདས་པའི་ལམ་གྱི་བར་ཆད་ཡིན་ན། ལེ་ལོ་ཅན་རྣམས་འདི་ན་ལྷ་གཞན་གང་དག་དམ་པའི་ཆོས་ཉན་པའི་རང་བཞིན་ཅན་དུ་གྱུར་པ་རྣམས་དང་། དེ་དམ་པའི་ཆོས་ལ་དགའ་བར་གྱུར་པ་རྣམས་ལ་ཡང་དེ་དག་ལེགས་པར་སྟེན་པར་མི་བྱེད་དོ། །དེ་དམ་པའི་ཆོས་ལ་ཁ་ཕྱིར་ཕྱོགས་པར་འགྱུར་རོ། །དེས་མ་ཐོས་པའི་ཆོས་རྣམས་མི་ཉན་ནོ། །ཐོས་པ་རྣམས་ཀྱང་འཛིན་པར་མི་བྱེད་དོ། །གོམས་པར་ཡང་མི་བྱེད་དོ། །བླ་མ་ལ་ཉེ་བར་སྟེན་པར་མི་བྱེད་དོ། །ཤེས་པ་དང་རྣམ་པར་ཤེས་པ་དང་ལྡན་པའི་རང་བཞིན་ཅན་མ་ཡིན་ནོ། །དེ་དམ་པའི་ཆོས་ལས་ཕྱི་རོལ་ཏུ་གྱུར་པ་དགེ་བ་ཐམས་ཅད་དང་རྣམ་པར་བྲལ་བ། འཁོར་བ་ན་རྟག་ཏུ་ཡང་འཁོར་བར་གྱུར་པ་སྟེ། རྟག་ཏུ་ཡང་སྡུག་བསྔལ་གྱི་སྐལ་བ་ཅན་དུ་འགྱུར་རོ། །དེ་ཅིའི་ཕྱིར་ཞེ་ན། ཡང་དག་པའི་ལམ་དང་བྲལ་བའི་ཕྱིར་ན་མི་རྟོགས་ཤིང་ཡོངས་སུ་མི་འགྲོལ་ལོ། །དེ་ལེ་ལོས་ཉེ་བར་ཉམས་པས་དམྱལ་བ་དང་། ཡི་དགས་དང་། དུད་འགྲོ་དང་། མི་རྣམས་སུ་སྐྱེ་བར་འགྱུར་རོ། །དེ་རྒ་བ་དང་འཆི་བའི་ཁོག་ཙེས་{{page:{number:1262,folio:89b,volume:70}}}བཅིངས་པས་ཤིན་ཏུ་སྡུག་བསྔལ་བས་ཡོངས་སུ་འཁྱམ་མོ། །དེ་ལ་ལེ་ལོ་གཅིག་པོ་དེ་ཉིད་ཀྱིས་དོན་མ་ཡིན་པར་བྱེད་པ་ངན་འགྲོ་ཐམས་ཅད་ཀྱི་རྩ་བ་འཁོར་བ་ཐམས་ཅད་ཀྱི་ས་བོན་དུ་གྱུར་པ་རབ་ཏུ་འབྱུང་བ་ཡིན་ནོ། །དེའི་ཕྱིར་ན་གང་དག་འཁོར་བ་ལས་ལྡོག་པར་འདོད་པ་དེས་རབ་ཏུ་བརྩོན་པས་ལེ་ལོ་ཡོངས་སུ་སྤང་བར་གྱིས་དང་། དེའི་རྩ་བ་ལས་གྱུར་པ་མ་ཡིན་པའི་རི་རྒལ་བར་མི་ནུས་སོ། །སྐྱོན་གཅིག་གིས་གོས་པས་སྡུག་བསྔལ་གྱི་རྒྱ་མཚོ་ལས་རྒལ་བར་ཡང་མི་ནུས་སོ། །གཞན་ཡང་སྐྱོན་བཞི་པ་ལས་ཤིན་ཏུ་འདས་ནས་གཞན་ཆོས་ལྔ་པ་ལྷ་དང་མི་རྣམས་ཀྱི་བར་དུ་གཅོད་པར་འགྱུར་བ་རྣམས་གང་ཞེ་ན། འཇིག་རྟེན་པ་དང་འཇིག་རྟེན་ལས་འདས་པའི་ལམ་ནི་འདི་ལྟ་སྟེ། མི་བཟད་པའི་འདོད་པ་ནི་ལྷ་དང་མི་རྣམས་ཀྱི་འཇིག་རྟེན་པ་དང་འཇིག་རྟེན་ལས་འདས་པ་ཐམས་ཅད་ཀྱི་བར་དུ་གཅོད་པར་བྱེད་པར་འགྱུར་རོ། །ཇི་ལྟར་ལྷ་དང་མི་རྣམས་ཀྱི་འཇིག་རྟེན་པའི་ལམ་ལ་རྣམ་པར་སྨད་པར་བྱ་བ་མི་བཟད་པའི་འདོད་པ་ཡིན་ན་འདི་ལྟ་སྟེ། ཁྱིམ་ལ་གནས་ནས་སྐྱེས་བུ་འདོད་པས་ཟིལ་གྱིས་གནོན་པར་འགྱུར་ཏེ། དེ་ནི་ཆོས་ལ་ངེས་པར་མི་དགའ་བ། རྟག་ཏུ་ཡང་ནོར་ལ་ཆེད་ཆེར་བྱེད་པ་ཡིན་ཏེ། གཞི་དེས་ཉིན་མཚན་མེད་པར་ཡང་ནོར་རྣམས་ཀྱི་སྲེད་པ་སྙིང་ལ་འཇུག་པར་བྱེད་དོ། །དེ་ཇི་ལྟ་ཇི་ལྟར་རྫས་རྣམས་འབྱུང་བ་དེ་ལྟ་དེ་ལྟར་ཕྱིར་ཞིང་ཡུལ་གཞན་རྣམས་འདོད་པ་སྙིང་ལ་འཇུག་གོ། །དེ་ནི་འདི་ལྟར་འགྱུར་ཏེ། བདག་གིས་སྒྱུས་ཉེ་བར་འཚོ་བའི་རྣམ་གྲངས་གང་གིས་གཞན་བསླུ་བར་བྱ་ཞེས་ཏེ། རྟག་ཏུ་ཡང་གྱ་གྱུའི་དཔྱད་ར་བར་འགྱུར་རོ། །དེས་གཞན་རྣམས་ལ་ཡང་དེ་བཞིན་དུ་ཡུལ་དེ་དག་ལ་འདོད་པ་སྐྱེད་པར་བྱེད་དོ། །གཡོ་སྒྱུ་རྣམས་ཉེ་བར་སྟེན་ཏོ། །ཆོས་མ་ཡིན་པ་ཕལ་པོ་ཆེས་གནས་པར་འགྱུར་བའི་ལས་ཀྱི་བྱ་བ་རྣམས་ལ་འཇུག་པར་བྱེད་དོ། །དེ་དག་དེ་བཞིན་དུ་བརྣབ་སེམས་མང་བར་འགྱུར་རོ། །ཇི་ལྟར་གང་དག་གཞན་གྱི་རྫས་ཡིན་པ་དེ་རྣམས་ངའི་ཡིན་པར་གྱུར་ན་ཞེས་དེས་དེ་ལྟར་ཡིད་ཀྱིས་བསམས་ནས་ཀྱང་གཞན་རྣམས་ལ་ཡང་དེ་བཞིན་དུ་དགའ་བར་བྱས་ནས་དེས་གཞན་རྣམས་དང་ཡང་ལྷན་ཅིག་ཏུ་གཡོ་སྒྱུ་{{page:{number:1263,folio:90a,volume:70}}}བྱས་པས་གཞན་རྣམས་སླུ་བར་བྱེད་དོ། །བསླུས་ནས་ཀྱང་རབ་ཏུ་དགའ་བར་འགྱུར་རོ། །ཇི་ལྟ་བུའི་ལེགས་པ་ཅིག་བདག་གིས་བྱ་སྟེ། ཡུལ་དེའི་ཉོ་ཚོང་གིས་གཡོ་ཟོལ་དང་ལྡན་པས་གཞན་རྣམས་ཀྱང་བསླུས་ནས་ནོར་ཕྲོགས་པས་བདག་ལ་འདི་སྙེད་ཅིག་འཕེལ་བ་ཞེས་དེ་ལྟར་དེ་རོ་མྱོང་བར་བྱེད་དོ། །སྒོམ་པར་བྱེད་དོ། །ལན་མང་དུ་བྱེད་དོ། །གཞན་རྣམས་ཀྱང་དེས་སྡུག་བསྔལ་བར་བྱེད་པར་འགྱུར་རོ། །འདོད་པ་མི་བཟད་པས་ཟིལ་གྱིས་མནན་ནས་དེ་ཡུལ་ལྗོངས་རྣམས་འཇོམས་པར་བྱེད་པར་འགྱུར་རོ། །གྲོང་ཁྱེར་རྣམས་དང་ཡུལ་ལྗོངས་རྣམས་ཕུང་བར་བྱེད་པ་པོར་འགྱུར་རོ། །སྐྱེ་བོ་ཐམས་ཅད་ཀྱིས་ཡོངས་སུ་སྤངས་པ་པོར་འགྱུར་རོ། །དེ་བཟང་པོ་རྣམས་ཐམས་ཅད་ཀྱིས་རྣམ་པར་གཤེས་པ་དང་ཡོངས་སུ་སྤངས་པར་ཡང་འགྱུར་ཏེ། ཡུལ་གྱི་ཚེར་མ། གྲོང་གི་ཚེར་མ། གྲོང་ཁྱེར་གྱི་ཚེར་མ། ཡུལ་འཇོམས་པ་པོ་དང་། གྲོང་འཇོམས་པ་པོ་དང་། ཁྱིམ་འཇོམས་པ་པོ་དང་། རིགས་འཇོམས་པ་པོ་དང་ཡང་རྟག་ཏུ་ཡང་དག་པར་ལྡན་པ་གཞན་རྣམས་ལ་གནོད་པར་བྱེད་པ་པོ་ལུས་ཞིག་པ་དང་། ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེ་ལྟར་འཇིག་རྟེན་པའི་ཡུལ་རྣམས་ལ་འདོད་པ་དང་ལྡན་པས་ནི་མི་རྣམས་ཀྱི་བར་དུ་གཅོད་པར་གྱུར་ཏོ། །འདོད་པ་མི་བཟད་པ་གོམས་པར་བྱས་པ་ནི་སླར་ཡང་རབ་ཏུ་འཕེལ་བར་འགྱུར་ཏེ། ཇི་ལྟར་མེ་རྣམས་ལ་ཤིང་བསྣན་པ་དེ་ལྟ་དེ་ལྟར་རྣམ་པར་འཕེལ་ལོ། །དེ་ཁོ་ན་བཞིན་མི་བཟད་པའི་འདོད་པ་ཇི་ལྟ་ཇི་ལྟར་རྫས་རྣམས་རྙེད་པ་དེ་ལྟ་དེ་ལྟར་ཕྱིར་ཞིང་རབ་ཏུ་འཕེལ་ཏེ། བརྣབ་སེམས་པར་གྱུར་པ་དང་ལྷན་ཅིག་ཏུ་སྤྱོད་པའི་ཕྱིར་རོ། །དེའི་ཕྱིར་ན་སྐྱེས་བུ་ཆོས་བྱེད་པ་རྣམས་ཀྱིས་རབ་ཏུ་བརྩོན་པས་ཀྱང་འདོད་པ་མི་བཟད་པ་རྣམས་རབ་ཏུ་གཞོམ་པར་བྱའོ། །རྒྱུ་གང་གིས་འདོད་པ་འདི་དྲི་མ་རྣམས་ཀྱི་མཆོག་ཡིན་པ་ནི་འདི་ལྟ་སྟེ། ནོར་སྐྱེད་པའི་དྲི་མ་རྣམས་སོ། །དྲི་མ་དེ་དག་གིས་ཉེ་བར་བཅོམ་པའི་སྐྱེས་བུ་རྣམས་ཀྱང་དམྱལ་བར་ཉེ་བར་རྒྱུག་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་གཙུག་ཏོར་ཅན་དེས་ཚིགས་སུ་བཅད་པ་གསུངས་པ། {{page:{number:1264,folio:90b,volume:70}}}ཇི་ལྟར། གཡོ་སྐྱེད་པ་ཡི་ཉོ་ཚོང་གིས། །གང་ཞིག་གཞན་གྱི་ནོར་འཕྲོག་པ། །དེ་ནི་བརྣབ་སེམས་མང་འགྱུར་ནས། །རྟག་ཏུ་གནོད་པ་བྱ་བར་སེམས། །ཉིན་མཚན་མེད་པར་དེ་དག་གིས། །སྙིང་ནི་བདེ་བར་གནས་མ་ཡིན། །ཡིད་ནི་འདོད་པའི་དབང་གྱུར་ནས། །གཞན་གྱི་ནོར་ལ་འདོད་བྱེད་པ། །མི་བཟད་རྣམས་ཀྱི་རང་བཞིན་ནི། །དེ་དག་མེ་དང་འགྲོགས་པར་རུང་། །མི་རྣམས་ཐམས་ཅད་རྣམ་འཇིགས་པ། །མི་བཟད་དུག་ཅན་སྦྲུལ་བཞིན་ནོ། །འདོད་གང་མི་བཟད་པ་འདི་ཡིས། །དབང་དུ་བསྡུས་པའི་མི་རྣམས་ནི། །དེ་ཤི་ནས་ནི་དམྱལ་བར་འགྲོ། །ཡི་དགས་སྐྱེ་གནས་དེ་བཞིན་ཏེ། །དེ་ལས་ཀྱང་ནི་རྣམ་གྲོལ་ནས། །དམྱལ་བའི་མེས་ནི་ཀུན་གང་བར། །སྐྱེ་བ་ལྔ་བརྒྱ་རྣམས་སུ་ནི། །གཞན་གྱི་འདོད་པ་དེར་འགྲོའོ། །ཉི་མ་རྒྱ་ཆེའི་བཞིན་རྣམས་ནི། །རྟག་ཏུ་སྡུག་བསྔལ་སྐལ་ལྡན་ཡིན། །སེམས་ནི་འདོད་པས་ཉེར་བཅོམ་པར། །མི་རྣམས་ཐམས་ཅད་གྱུར་པ་ཡིན། །རྒྱུད་གང་འདོད་པ་རབ་སྤངས་པ། །རྟག་ཏུ་ཡེ་ཤེས་ལ་དགའ་བ། །རྫུ་འཕྲུལ་དང་ལྡན་རྟག་ཏུ་ཞི། །དེ་ནི་འགྲོ་བའི་མཆོག་ཏུ་འགྲོ། །མི་བཟད་སྦྲུལ་གྱི་བཞིན་འདྲ་བ། །ངེས་པར་སྙིང་ལ་འདོད་པས་གང་། །འདོད་པ་མཐོང་བ་དུག་ཅན་སྦྲུལ། །ལོག་པར་ལྟུང་ལ་རྟག་ཏུ་གནས། །འདོད་པ་རྟག་ཏུ་བྱས་གྱུར་ན། །དེ་དག་ཡང་དང་ཡང་དུ་འཕེལ། །ཤིང་སྐམ་དང་ནི་ལེགས་ཕྲད་ནས། །མེ་ནི་རབ་ཏུ་འཕེལ་བ་ལྟར། །སྐྱེས་བུ་ནོར་གྱིས་སྲེད་གདུངས་པ། །ནོར་སྐྱེད་པ་ལ་ཆེད་ཆེར་བྱེད། །ངེས་པར་འཆི་བའི་དུས་བྱུང་ན། །དབང་བྱར་མེད་པར་ནོར་རྣམས་གཏོང་། །གང་ཕྱིར་དེ་འབྱུང་གཞོམ་པ་ནི། །འཕེལ་བར་འགྱུར་བས་རྣམ་པར་འཇིག །གང་ཕྱིར་འདོད་དེས་བདག་བཅིངས་པས། །མི་ནི་དམྱལ་བར་ཁྲིད་པ་ཡིན། །ནོར་དེ་གཞན་གྱི་ཟ་བ་ཡིན། །དེ་ནི་སྡིག་གིས་གོས་པ་ཡིན། །དོན་མིན་དོན་གྱི་གཟུགས་ཀྱིས་དང་། །བདེ་བའི་གཟུགས་ཀྱིས་བདེ་མིན་ཡང་། །དགྲ་བོ་གྲོགས་པོའི་གཟུགས་ཀྱིས་ཀྱང་། །འདོད་པ་སྙིང་ལ་འཇུག་པ་ཡིན། །འདོད་གོམས་མ་བྱེད་ཤེས་རབ་ཅན། །འདོད་པའི་མེ་ཡིས་རྟག་ཏུ་སྲེག །དེ་ཡིས་སྐྱེས་བུ་རབ་{{page:{number:1265,folio:91a,volume:70}}}བསྲེགས་པས། །ཕྱི་ནས་དམྱལ་བར་འགྲོ་བ་ཡིན། །འདོད་པ་མཚུངས་པ་གང་ཕྱིར་འདི། །མི་རྟག་རི་ཡི་འཇིག་པ་ཡིན། །བློ་གྲོས་ངན་པས་སྡིག་བྱས་པ། །དེ་དག་དོན་ནི་ག་ལ་ཡོད། །དེ་ལྟར་འདོད་པ་མི་བཟད་པ་རྣམ་པ་ཐམས་ཅད་དུ་དོན་མ་ཡིན་ཞིང་དགོས་པ་རྣམས་མི་སྒྲུབ་པའོ། །དེ་ལྟར་འཇིག་རྟེན་པའི་མི་བཟད་པའི་འདོད་པ་རྣམས་ཀྱིས་མི་རྣམས་ལ་བར་དུ་གཅོད་པར་འགྱུར་ཏེ། མི་བཟད་པའི་འདོད་པ་གོམས་པར་བྱས་པའི་ཕྱིར་རོ། །གཞན་ཡང་རབ་ཏུ་འཕེལ་བ་ཉིད་དེ། ཇི་ལྟར་མེ་ཤིང་དང་ཕྲད་པ་དེ་ལྟ་དེ་ལྟར་རྣམ་པར་འཕེལ་བ་ཡིན་ལ་དེ་ཁོ་ན་བཞིན་དུ་འདོད་པ་མི་བཟད་པ་ཇི་ལྟ་ཇི་ལྟར་ནོར་རྣམས་རྙེད་པ་དེ་ལྟ་དེ་ལྟར་ཕྱིར་ཞིང་རབ་ཏུ་འཕེལ་ཏེ། བརྣབ་སེམས་དང་ཡང་ལྷན་ཅིག་ཏུ་སྤྱོད་པར་འགྱུར་བས་ན་དེའི་ཕྱིར་ན་སྐྱེས་བུ་ཆོས་བྱེད་པ་རྣམས་ཀྱི་རབ་ཏུ་བརྩོན་པ་དུ་མས་ཀྱང་མི་བཟད་པའི་འདོད་པ་རྣམས་རབ་ཏུ་གཞོམ་པར་བྱའོ། །ལྷ་དག་འདི་ན་སྐྱེས་བུ་གང་ཞིག་སྦྱིན་པ་ལ་མངོན་པར་དགའ་བས་ཚོང་པར་གྱུར་ཏེ། དེ་དག་དགེ་སྦྱོང་དང་བྲམ་ཟེ་རྣམས་ལ་རིན་ཆུང་དུན་གྱིས་ཟས་དང་སྐོམ་དག་བླངས་ནས། སྦྱིན་པའི་སྙད་ཀྱི་ཚོང་གིས་ཡིད་རབ་ཏུ་དྲང་བས་ཚོང་བྱེད་དོ། །ཡོན་ཏན་གྱི་ཁྱད་པར་གྱི་གང་གིས་རིན་ཐང་མེད་པ་འཚོང་ངོ་། །དེ་ཡང་བཞི་ལོག་གམ་བརྒྱད་ལོག་ཏུ་བྱེད་དོ། །སྔར་ལས་ལྷག་པར་བཅུ་ལོག་ཏུ་ཡང་བྱེད་དེ། འདི་ནི་འདོད་པ་མི་བཟད་པ་སྨད་པར་བྱ་བ་རྣམས་ལས་གཅིག་ཡིན་ནོ། །གཞན་ཡང་མི་བཟད་པའི་འདོད་པ་ནི་འདི་ལྟ་སྟེ། ཆོས་སྨྲ་བ་པོ་རྣམས་ཀྱིས་ཆོས་བསྟན་ནས་རྫས་ལེན་ནོ། །ནོར་དེ་ཡང་དཀོན་མཆོག་གསུམ་ལ་སྔོ་བར་མི་བྱེད་དོ། །གཞན་ཡང་རྣམ་པར་སྨད་པར་བྱ་བའི་འདོད་པ་ནི་གང་དག་ཡེ་ཤེས་ལ་གོམས་པ་བསྐྱེད་པར་གྱུར་ནས་ཀྱང་རིག་པ་ལྷག་པ་གསུམ་པོ་རྣམས་འཛིན་པར་བྱེད་པ་སྟེ། རབ་ཏུ་བྱུང་བར་གྱུར་ཅིང་རེ་བ་མེད་པ་དང་། ཀུན་ནས་དགའ་བ་མེད་པར་གྱུར་པ་དེ་དག་རྣམས་ཉིད་ཀྱི་འདོད་པ་འདི་ནི་རྣམ་པར་སྨད་པར་བྱ་བ་ཡིན་ནོ། །ཡང་རྣམ་པར་སྨད་པར་བྱ་བའི་འདོད་པ་གཞན་ནི་འདི་ལྟ་སྟེ། གང་ཞིག་{{page:{number:1266,folio:91b,volume:70}}}རབ་ཏུ་བྱུང་བར་གྱུར་ནས་ཀྱང་། ས་ལས་བྱས་པའམ། བ་སོ་ལས་བྱས་པའམ། ཤིང་ལས་བྱས་པའམ། དངུལ་ལས་བྱས་པའི་བཅོམ་ལྡན་འདས་ཀྱི་སྐུ་གཟུགས་འཚོང་བར་བྱེད་པའོ། །དེ་དག་རྣམས་ཀྱི་འདོད་པ་འདི་ནི་རྣམ་པར་སྨད་པར་བྱ་བའོ། །ནོར་དེ་ཡང་ཆོས་ལ་སྔོ་བར་མི་བྱེད་དོ། །དེ་ལྟར་མི་རྣམས་ཀྱི་ཡང་འཇིག་རྟེན་ལས་འདས་པའི་ཆོས་རྣམས་ཐོབ་པ་ལ་འདོད་པ་མི་བཟད་པ་རྣམ་པར་སྨད་པར་བྱ་བ་སྐྱུག་བྲོ་བར་གྱུར་པ་རྟག་པར་རྒྱུན་དུ་མཛེས་པར་གྱུར་པ་མ་ཡིན་ནོ། །ཇི་ལྟར་ལྷ་རྣམས་ཀྱི་འདོད་པ་ཡིན་ན་དེ་དག་གི་རྣམ་པ་སྣ་ཚོགས་པའི་བདེ་བ་རྣམས་ཀྱིས་རྣམ་པར་རྒྱུ་བ་རྣམས་ཡིན་ཏེ། དེ་ཡང་དེ་ལྟར་ཁྱེད་རྣམས་འདོད་པ་མི་བཟད་པ་མངོན་སུམ་ཉིད་དུ་གྱུར་པ་ནི་ཇི་ལྟར་གསེར་དང་། དངུལ་དང་། བཻ་ཌཱུརྱ་དང་། ཨིན་དྲ་ནཱི་ལ་དང་། མ་ཧཱ་ནཱི་ལ་དང་། ཤེལ་གྱི་རང་བཞིན་རྣམས་ཀྱི་རི་གང་དག་ཡིན་པ་དེ་དག་ལ་རྩེད་མོ་ཉམས་སུ་མྱོང་བར་བྱེད་དོ། །དེ་ལ་རི་གཅིག་ལས་རི་གཞན་རྣམས་ལ་རྩེད་མོ་ལ་འགྲོ་བ་རྣམས་ཕོས་མོས་ཀྱི་ཚོགས་ཀྱིས་ཡོངས་སུ་བསྐོར་བ་དེ་དག་ཐམས་ཅད་ནི་འདོད་པས་བྱས་ཀྱི་གཞན་གྱིས་ནི་མ་བྱས་ལ། ལྷ་ཁྱེད་རྣམས་ཡུལ་གྱི་སྲེད་པ་དང་ལྷན་ཅིག་ཏུ་འདོད་པ་གང་ཡིན་པ་དེ་དག་གིས་བཅིངས་ནས་རྣམ་པར་ལྷུང་བ་ཡང་རྟོགས་པར་མི་བྱེད་ཅིང་ངན་འགྲོའི་འཇིགས་པ་རྣམས་མ་ཡིན་ལ། མི་འདོད་པ་ཡིད་དུ་མི་འོང་བ་ཡུལ་ལྗོངས་དང་བྲལ་བའི་འཇིགས་པ་ཡང་མེད་པ་དང་། ནད་ཀྱིས་བྱས་པའི་འཆི་བའི་དུས་ཀྱི་སྡུག་བསྔལ་གྱི་འཇིགས་པ་རྣམས་ཀྱང་རྟོགས་པར་གྱུར་ཏ་རེ། ལྷ་ཁྱེད་རྣམས་ཀྱང་འདོད་པས་ཟིལ་གྱིས་མནན་པའི་ཡིད་དེ་དང་། སྤྱོད་པ་དེ་དག་ཉིད་ཀྱིས་རབ་ཏུ་བཟོད་དཀའ་བའི་རིས་རྣམ་པར་འཇོམས་པར་འགྱུར་རོ། །དེ་ལྟར་ལྷ་དེ་དག་རྣམས་རྣམ་པར་འབྲལ་བ་དང་། ནད་ཀྱི་འཇིགས་པ་ཡང་མེད་པར་འཆི་འཕོ་བར་གྱུར་པ་ན་ཡང་འདོད་པ་རྣམས་ཀྱིས་ཡིད་མི་ཚིམ་མོ། །དེ་ལྟར་ལྷ་རྣམས་ཀྱིས་འཇིག་རྟེན་པའི་ལམ་ལ་ཡང་མི་བཟོད་པའི་འདོད་པ་རྣམས་ཀྱིས་བར་དུ་གཅོད་པར་བྱེད་པར་འགྱུར་རོ། །ཇི་ལྟར་འཇིག་རྟེན་ལས་འདས་པའི་ལམ་གྱིས་ལྷའི་འཇིག་རྟེན་པ་རྣམས་ཀྱི་བར་ཆད་{{page:{number:1267,folio:92a,volume:70}}}བྱེད་པར་འགྱུར་ན། འདི་ན་འདོད་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་ལ་རབ་ཏུ་འཇུག་པར་བྱེད་པ་སྤྱོད་པ་དམ་པ་མ་ཡིན་པ་ལ་མངོན་པར་དགའ་བར་འགྱུར་རོ། །འདོད་པ་ཅན་གྱི་ལྷ་རྣམས་ནི་ལྷ་གཞན་འདོད་པ་ཆུང་བར་གྱུར་པ་ཆོས་འདུལ་བ་ལ་ཕྱིང་བ་པར་རྗེས་སུ་སློབ་པ་རྣམས་ལ་ཐོས་པས་དགའ་བར་བྱས་པའི་ཡིད་ཅན་མ་ཡིན་ནོ། །རྩ་བ་ལ་ཆུ་ལྡུགས་པ་བཞིན་དུ་དགེ་བའི་ཆོས་རྣམས་ཐམས་ཅད་ལ་ཡང་འདི་ལྟ་སྟེ། ཆོས་ཀྱི་རྟོགས་པའོ། །ཆོས་ཀྱི་རྟོགས་པ་དེ་ཡང་ཐོས་པ་མེད་པར་མི་འགྱུར་རོ། །དེ་ཁོ་ན་ཉིད་ཐོས་པ་ཡང་ཇི་ལྟར་རྟོགས་པར་མི་འགྱུར་བ་དང་། བག་མེད་པས་བག་མེད་པ་དེ་ཡང་ཅིའི་རྩ་བ་ལས་ཡིན། གང་གི་ཕྱིར་འདོད་པའི་རྩ་བ་ལས་ཡིན། གང་གི་ཕྱིར་འདོད་པའི་རྩ་བའོ། །དེའི་ཕྱིར་ན་འདོད་པ་སྤོང་བ་པོ་གང་ཡིན་པ་དེ་ཐམས་ཅད་མྱ་ངན་ལས་འདས་པའི་གྲོང་ཁྱེར་དུ་འཇུག་པ་ཡིན་ནོ། །གང་ཡང་འདོད་པས་བཙིར་བའི་ཡིད་ཅན་དེ་དག་རྣམས་ཐམས་ཅད་འཁོར་བའི་ལམ་ལ་རྒྱུ་བ་ཡིན་ནོ། །དེ་ལྟར་ན་ལྷ་རྣམས་འཇིག་རྟེན་ལས་འདས་པའི་ལམ་ལ་ཡང་ལྷ་དང་མི་རྣམས་ཀྱིས་བར་ཆད་བྱེད་པར་འགྱུར་རོ། །དེའི་ཕྱིར་བློ་དང་ལྡན་པར་གྱུར་པས་རབ་ཏུ་བརྩོན་པས་འདོད་པ་མི་བཟད་པ་རྣམས་སྤང་བར་བྱའོ། །འདི་ནས་ཐམས་ཅད་ཟང་ཟིང་གི་སྦྱིན་པ་ལ་རབ་ཏུ་བརྩོན་པ་དེའི་རྒྱུ་འཐུན་པའི་འབྲས་བུའོ། །སྦྱིན་པའི་ལམ་དེ་དག་རྣམས་ཉིད་ནི་ལྷ་རྣམས་ཀྱིས་བྱ་བར་མི་ནུས་པར་འདོད་དེ། མི་གཟི་བརྗིད་ཆེ་བ་རྣམས་ཀྱིས་བྱས་ཀྱི་ལྷས་ནི་མ་ཡིན་ནོ། །ལྷ་དེ་མིར་གྱུར་པ་ན་རབ་ཏུ་རྙེད་དཀའ་བའི་སྦྱིན་པ་གང་ཡིན་པ་ལ་མངོན་པར་དགའ་བ་དེ་གཞན་གྱིས་བསླུས་པར་གྱུར་པ་སྟེ། རིན་པོ་ཆེའི་གླིང་ལས་ཉམས་པའི་ཚོང་པ་ངན་པ་བཞིན་ཏེ། འདི་ལྟར་ཡང་ཟང་ཟིང་གི་སྦྱིན་པ་རྣམ་པ་དུ་མ་ཡོད་དོ། །དེ་ལ་མི་འཇིགས་པའི་སྦྱིན་པ་གང་ཞེ་ན། རྣམ་པ་ཡང་དུ་ཞིག་མི་འཇིགས་པའི་སྦྱིན་པ་ཡིན་ཞེ་ན། མི་འཇིགས་པའི་སྦྱིན་པ་རྣམ་པ་གསུམ་ཡིན་ཏེ། སྲོག་ཡོངས་སུ་སྐྱོབ་པ་དང་། ནོར་འཕྲོག་པ་རྣམས་ཡོངས་སུ་སྐྱོབ་པ་དང་། དེ་བཞིན་དུ་གཞན་གྱི་བུ་དང་བུ་མོ་འཕྲོག་པ་ཡོངས་{{page:{number:1268,folio:92b,volume:70}}}སུ་སྐྱོབ་པར་བྱེད་པའོ། །དེ་ལ་སྲོག་བྱིན་པས་ནི་ལྷ་དང་མི་རྣམས་སུ་ཚེ་རིང་བར་འགྱུར་རོ། །ནོར་འཕྲོག་པ་རྣམས་ཡོངས་སུ་བསྐྱབས་པ་ལས་རྐུན་མ་ལས་ལེགས་པར་བསྲུངས་པར་འགྱུར་རོ། །ནོར་རྣམས་དང་ཡང་ལྡན་པར་ཡང་འགྱུར་རོ། །རྒྱལ་པོ་དང་། རྐུན་མ་དང་། ཆུ་ལ་སོགས་པས་འདིའི་ནམ་ཡང་རྫས་རྣམས་འཕྲོག་པར་མི་འགྱུར་རོ། །རྒྱལ་པོར་འགྱུར་བ་དང་། རྒྱལ་པོའི་བློན་པོ་རྣམས་སུ་འགྱུར་བ་དང་། ལས་དེའི་འབྲས་བུས་རྫུ་འཕྲུལ་ཆེ་བར་འགྱུར་བ་དང་། དབང་ཆེ་བ་དང་། སྐྱེ་བ་གཞན་ཐམས་ཅད་དུ་ཡང་ནོར་དང་ལྡན་པར་འགྱུར་རོ། །བུ་དང་བུ་མོ་རྣམས་ཀྱི་མི་འཇིགས་པ་བྱིན་པས་ནི་བུ་དང་བུ་མོ་རྣམས་ལེགས་པར་བཟུང་བར་འགྱུར་རོ། །ལྷ་དང་མི་རྣམས་སུ་འཆི་འཕོ་བའི་དུས་ཀྱི་ཚེ་ན་ཡང་དེ་ལྟར་རྣམ་པར་མི་སྤོང་ངོ་། །ལྷ་དག་དེ་ལ་ཆོས་ཀྱི་སྦྱིན་པ་གང་ཞེ་ན། དེ་ལ་རྣམ་པ་གཉིས་ཏེ། འཇིག་རྟེན་པ་དང་། འཇིག་རྟེན་ལས་འདས་པའོ། །དེ་ལ་འཇིག་རྟེན་པ་ནི་བསམ་གཏན་བཞིར་ཉེ་བར་འགྲོ་བའི་འཇིག་རྟེན་པའི་ཤེས་པ་དང་ཡང་དག་པར་ལྡན་པ་བྱིན་པས་ལྷ་དང་མི་རྣམས་སུ་བདེ་བར་འགྱུར་ཏེ། ལྷ་དང་མི་རྣམས་ཀྱི་ནང་དུ་སྟེ། གལ་ཏེ་ལོག་པར་ལྟ་བར་མ་གྱུར་ནའོ། །འཇིག་རྟེན་ལས་འདས་པའི་ཆོས་ཀྱི་སྦྱིན་པ་རྣམས་བཏང་བས་རྣམ་པར་བྱང་བའི་ལྷར་འདོད་པ་ན་སྤྱོད་པ་རྣམས་སམ། གཟུགས་ན་སྤྱོད་པ་རྣམས་སུའོ། །དེ་གལ་ཏེ་འདོད་པ་ན་སྤྱོད་པར་སྐྱེས་ན་དེ་དགུ་བཅུ་རྩ་བརྒྱད་ཀྱི་ས་ལ་སྤྱོད་པའི་འདོད་པ་ན་སྤྱོད་པའི་ལྷའི་རིས་དྲུག་ཇི་ལྟ་བའི་གཙོ་བོ་རྣམས་སུ་སྐྱེའོ། །གཟུགས་ན་སྤྱོད་པ་རྣམས་སུ་ཡང་སྐྱེ་སྟེ། མྱ་ངན་ལས་འདས་པ་རྟོགས་པར་ཡང་འགྱུར་རོ། །འབྲས་བུའི་ཁྱད་པར་ཆེ་བ་རྣམས་ནི་བློའི་ཁྱད་པར་རྣམས་ཀྱིས་མྱ་ངན་ལས་འདས་པ་ལྷག་པར་རྟོགས་པར་འགྱུར་རོ། །གནས་གཙང་མའི་རྣམས་སུ་ཡང་སྐྱེའོ། །ཡོངས་སུ་བསྔོ་བའི་ཁྱད་པར་གྱིས་རྒྱལ་པོར་ཡང་འགྱུར་ཏེ། འཁོར་ལོས་གླིང་བཞི་ལ་སྒྱུར་བ་གསེར་གྱི་འཁོར་ལོ་ཅན་རིན་པོ་ཆེ་དང་ཉེ་བ་བཅུ་བཞི་དང་ཡང་ཡང་དག་པར་ལྡན་པའོ། །ཡོངས་སུ་བསྔོ་བའི་ཁྱད་{{page:{number:1269,folio:93a,volume:70}}}པར་གྱིས་ཁ་དོག་དང་ལྡན་པར་འགྱུར་རོ། །ཡོངས་སུ་བསྔོ་བའི་ཁྱད་པར་གྱིས་ཟག་པ་རྣམས་ཟད་པ་དང་། རང་སངས་རྒྱས་དང་། བརྩོན་འགྲུས་དང་ལྡན་པར་ཡང་སེམས་ཀྱི་བསྔོ་བའི་ཁྱད་པར་གྱིས་འགྱུར་རོ། །སངས་རྒྱས་བཅོམ་ལྡན་འདས་དགྲ་བཅོམ་པ། རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པ། སྐྱེས་བུ་འདུལ་བ་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་སུ་ཡང་ཆོས་ཀྱི་སྦྱིན་པ་དེའི་ཁྱད་པར་གྱིས་འགྱུར་རོ། །དེ་ལ་ལྷ་དེ་རྣམས་ནི་སྦྱིན་པ་རྣམ་པ་གསུམ་པོ་འདི་དག་རྣམས་དང་བྲལ་བ་ཡིན་ནོ། །དེ་ལྟར་བྱས་པས་ལྷ་རྣམས་ཀྱི་དྲུང་ན་མི་རྣམས་ལྷག་པ་ཡིན་ནོ། །ལྷ་རྣམས་ནི་རྣམ་པར་སྨིན་པའི་ས་པ་ཡིན་ནོ། །ལས་ཀྱི་ས་པ་ནི་མི་རྣམས་ཡིན་ཏེ། ལས་རྒྱ་ཆེ་བ་ལས་འབྲས་བུ་རྒྱ་ཆེ་བ་ཡིན་པའི་ཕྱིར་ན་ལྷ་དང་མི་དེ་རྣམས་ཡིན་ནོ། །ལས་དང་འབྲས་བུའི་ཁྱད་པར་འདིས་མི་རྣམས་ཀྱི་དྲུང་ན་ལྷ་རྣམས་ཆུང་བར་གྱུར་པ་ཡིན་ནོ། །གཞན་ཡང་ལས་ཀྱི་རྣམ་པར་དབྱེ་བས་སྐྱེ་བར་གྱུར་པ་རྣམས་ནི་གང་དག་སྦྱིན་པ་དང་བྲལ་བ་འབའ་ཞིག་གི་ཚུལ་ཁྲིམས་འབའ་ཞིག་ལ་སྒྲུབ་པར་བྱེད་པ་དེ་དག་ནི་ཡོན་ཏན་གཅིག་པུ་ཞིག་དང་ལྡན་པས་ནི་འདོད་པའི་ཡོན་ཏན་ལྔ་ཤིན་ཏུ་ཆུང་བར་འགྱུར་རོ། །དེ་ལ་ལས་ཀྱི་རྐྱེན་བསྟན་པ་འདིས་ནི་མི་མཆོག་རྣམས་སུ་འགྱུར་གྱི་ལྷ་རྣམས་སུ་ནི་མ་ཡིན་ནོ། །དེ་ནས་དེའི་ཚེ་ན་བཅོམ་ལྡན་འདས་རྣམ་པར་གཟིགས་དེས་ཚིགས་སུ་བཅད་པ་གསུངས་པ། ཇི་ལྟར། མི་ཡི་ས་ལ་སྐྱེས་བྱིན་འདིས། །དགེ་བའི་འགྲོ་བར་འགྲོ་བ་ཡིན། །ལྷ་རྣམས་དགའ་བ་མིན་པར་འདོད། །གང་ཕྱིར་འབྲས་བུའི་ས་འདིར་འདོད། །ལས་ཀྱི་སར་ནི་མི་རྣམས་ཡིན། །འབྲས་བུའི་ས་ནི་ལྷ་ཡི་གནས། །འབྲས་ཀུན་ལས་ཀྱི་ལམ་ལས་ཡིན། །འབྲས་བུ་ཟད་པས་རྒྱུ་མེད་ཡིན། །སྐད་ཅིག་དབང་གིས་མྱུར་བར་ཡང་། །སྲོག་ནི་བཟློག་པར་ནུས་མ་ཡིན། །ལས་རྣམས་ཀྱང་ནི་ཟད་པར་གྱུར། །དེ་ཕྱིར་ཡིད་ནི་ལེགས་པར་གྱིས། །སེམས་ཀྱི་ཤུགས་ནི་མཚུངས་པར་ཀུན། །གསོན་པ་རྣམས་ནི་འགོད་པ་ཡིན། །དེ་ཕྱིར་གསོན་པའི་{{page:{number:1270,folio:93b,volume:70}}}དོན་དུ་ནི། །མཁས་པས་སྡིག་པ་མ་བྱེད་ཅིག །མ་འོངས་པ་ཡི་སྡུག་བསྔལ་ནི། །སྐྱེ་བོའི་ཚོགས་ཀྱིས་མི་རྟོགས་སོ། །འདི་ན་འཇིག་རྟེན་འཚེད་པ་རྣམས། །གཏི་མུག་ཕྱུགས་ཀྱི་ཚོགས་རྣམས་ཡིན། །སྦྱིན་དང་ཚུལ་ཁྲིམས་དཀའ་ཐུབ་ནི། །རིན་ཆེན་གང་དག་སྙིང་ལ་སྟེན། །ལྷ་འམ་ཡང་ན་མི་ཡང་རུང་། །དེ་ནི་འགྲོ་བའི་མཆོག་ཏུ་འགྲོ། །སྐྱེ་དང་གནས་དང་འཇིག་པ་ནི། །འདུས་བྱས་ཐམས་ཅད་ཡིན་པར་བརྗོད། །འདུས་བྱས་ཐམས་ཅད་བདེ་བ་མིན། །དེ་དག་འཇིག་པ་ཁོ་ན་ཡིན། །འཇིག་པར་འགྱུར་དང་རྣམ་ཉམས་དང་། །འབྲལ་དང་སྐད་ཅིག་དེ་ལྟ་བུ། །གསོན་པ་ཀུན་གྱི་བདེ་བ་ཡིན། །དེ་ཕྱིར་དེ་ནི་སྤང་བར་གྱིས། །དེ་ལྟར་འདུས་བྱས་དེ་དག་ཐམས་ཅད་མི་རྟག་པ། སྡུག་བསྔལ་བ། སྟོང་པ། བདག་མེད་པ་སྟེ། སྐྱེ་བོ་དག་སྡུག་བསྔལ་རྣམ་པ་དུ་མའི་ཁུར་གྱིས་ནོན་པ། འཆིང་བ་ལྔས་བཅིངས་ཀྱང་སྐྱོ་བར་མི་འགྱུར་བར་ལྷ་དང་མི་རྣམས་གཏི་མུག་གིས་ཟུམ་པའི་མིག་དང་། འདོད་ཆགས་སྙིང་ལ་སེམས་པའི་ཡང་དག་པ་མ་ཡིན་པའི་འཆིང་བས་བཅིངས་པ། གཅིག་ཏུ་ན་དོན་དམ་པའི་དོན་དུ་ཀུན་ནས་མངོན་པར་ཞེན་པའི་ཡིད་ཅན་ནི་བྱིས་པ་སོ་སོའི་སྐྱེ་བོ་ཐམས་ཅད་ཡིན་ཏེ། ཕན་ཚུན་དུ་སྲེད་པ་བརྒྱུད་པས་བཅིངས་པའི་བྱ་བཞིན་དུ་འཁོར་བར་འཁོར་བ་དེ་རྣམས་ལ་ལྷའམ་མི་རྣམས་ཀྱིས་ཀྱང་བདེ་བ་རྟག་པའི་བློ་ནི་མི་བྱའི་འཇིག་རྟེན་འདི་ཐམས་ཅད་ནི་རྣམ་པ་མང་པོ་དང་། རྣམ་པར་རྟོག་པ་དུ་མས་མི་རྟག་པར་ཐམས་ཅད་དུ་འགྱུར་རོ། །གང་ཡང་སྦྱིན་པ་ཡོན་ཏན་བཅུ་གཉིས་དང་ལྡན་པའི་སྦྱིན་པ་གང་ཡིན་པ་ནི་ལྷ་རྣམས་ལ་མི་དམིགས་ཏེ། འབྲས་བུ་འབའ་ཞིག་གིས་འཚོ་བ་རྣམས་གང་གི་ཚེ་འབྲས་བུ་ཟད་པར་འགྱུར་བ་དང་། རུལ་པར་འགྱུར་བ་དང་། རྣགས་པར་གྱུར་པ་དེའི་ཚེ་ལྷའི་རིས་དེ་རྣམས་ལས་ལྟུང་བར་འགྱུར་ཏེ། དེ་དག་གང་གི་ཚེ་བསོད་ནམས་ཟད་པར་གྱུར་པ་ན་ངེས་པར་ལྟུང་བར་ཡང་འགྱུར་རོ། །དེ་ལ་ཡོན་ཏན་བཅུ་གཉིས་དང་ལྡན་པའི་སྦྱིན་པ་རྣམས་གང་ཞེ་ན། འདི་ལྟ་སྟེ། ཡུལ་ཕུན་སུམ་ཚོགས་པ་དང་། དུས་ཕུན་སུམ་{{page:{number:1271,folio:94a,volume:70}}}ཚོགས་པ་དང་། ཡོན་ཏན་ཕུན་སུམ་ཚོགས་པ་དང་། དགའ་བ་ཕུན་སུམ་ཚོགས་པ་གང་ལ་དགའ་བར་འགྱུར་བར་དེ་རབ་ཏུ་སྟེར་བ་དང་། ཞིང་ཕུན་སུམ་ཚོགས་པར་གྱུར་པ་དང་། བཀྲེས་པ་དང་། སྐོམ་པས་འོངས་པ་རྣམས་ལ་གང་དག་སྟེར་བ་དང་། དད་པ་དང་གུས་པས་རབ་ཏུ་སྟེར་བ་དང་། ཉོན་མོངས་པ་མེད་པ་ཡོན་ཏན་ཕུན་སུམ་ཚོགས་པ་ལ་རབ་ཏུ་སྟེར་བ་དང་། རྒྱ་ཆེན་པོས་རབ་ཏུ་བསྒྲགས་པས་སྟེར་བ་དང་། གུས་པས་དང་གང་ཟག་མ་ཡིན་པའི་ཚོགས་ལ་རབ་ཏུ་སྟེར་བ་དང་། ཕྲག་དོག་དང་བྲལ་བས་རབ་ཏུ་སྟེར་བ་དང་། ཉམས་པ་མེད་པར་གུས་པའི་བཀུར་སྟིས་སྟེར་བ་སྟེ་དེ་ལ་ཡོན་ཏན་བཅུ་གཉིས་པོ་དེ་དག་དང་ལྡན་པའི་སྦྱིན་པ་བྱིན་ལ་ཚུལ་ཁྲིམས་ཕུན་སུམ་ཚོགས་ན་ལྷ་རྣམས་སུ་སྐྱེའོ། །ལྷ་ནི་དེ་དག་ཟད་ནས་ངེས་པར་ལྟུང་བར་འགྱུར་རོ། །དེའི་ཕྱིར་ན་ལྷ་དག་གིས་བག་མེད་པར་གནས་པར་མི་བྱའོ། །ཕྱི་མ་ཡང་དྲི་མ་བཅུ་གཉིས་དང་རྣམ་པར་བྲལ་བར་བྱས་ནས་སྦྱིན་པ་བྱིན་པར་གྱུར་ན་ནི་ཆེན་པོ་ལ་འོས་པར་འགྱུར་ཏེ། འཁོར་ལོས་སྒྱུར་བའི་རྒྱལ་པོའམ། ལྷ་རྣམས་སམ། ལྷ་གཞན་རྣམས་ལས་ལྷག་པར་ཡང་འགྱུར་རོ། །དྲི་མ་བཅུ་གཉིས་པོ་རྣམས་ནི་འདི་ལྟ་སྟེ། གཅིག་གི་ནང་དུ་གཏོགས་པ་རྣམས་དགེ་འདུན་གྱི་གཏོགས་པ་རྣམས་དང་། བསླབ་པ་མཚུངས་པ་རྣམས་དང་། ཤེས་རབ་དང་། ཡོན་ཏན་ཕུན་སུམ་ཚོགས་པ་རྣམས་ལ་མཉམ་པོར་སྦྱིན་པ་བྱིན་པ་ནི་དྲི་མ་མི་བཟད་པའི་སྦྱིན་པ་དེ་དག་རྣམས་ཀྱི་འབྲས་བུ་ནི་ཆུང་བར་འགྱུར་རོ། །འདོད་ཆགས་ཀྱིས་སྟེར་བར་གྱུར་པ་གང་ལ་འདོད་ཆགས་པར་གྱུར་པ་བུད་མེད་དམ་སྐྱེས་པར་གྱུར་པ་ལ་ཡང་རུང་སྟེ་དེ་ལ་སྟེར་བའོ། །དེ་ལ་དེ་དག་ནི་དྲི་མ་ཡིན་ནོ། །དགེ་སྦྱོང་ངམ་བྲམ་ཟེ་གང་དག་རྒྱལ་པོས་མཆོད་པར་བྱེད་པ་དེ་ལ་དང་སྦྱིན་པ་པོ་རབ་ཏུ་མང་པོ་ཅན་རྣམས་ལ་སྦྱིན་པ་དང་། ཇི་ལྟར་སྡུག་བསྔལ་འདི་དག་ལས་འདིས་ཡོངས་སུ་སྐྱོང་སྙམ་པ་དང་། སེམས་ཀྱིས་བསྒོམས་པ་ཡང་མ་ཡིན་པ་དང་། དེ་ལ་དགོས་པ་དེ་དག་རྣམས་ཀྱི་རྒྱུ་མཚན་གྱིས་སྦྱིན་པ་དྲི་མ་ཅན་དུ་འགྱུར་རོ། །གང་དག་{{page:{number:1272,folio:94b,volume:70}}}གིས་དེ་ལས་བཟློག་པར་སྦྱིན་པར་བྱའོ། །གཞན་ཡང་སྦྱིན་པ་དྲི་མ་ཅན་རྣམས་ཡོད་དོ། །དེ་དག་གང་ཞེ་ན། འདི་ལྟ་སྟེ། གཏི་མུག་གིས་སྦྱིན་པ་དང་། གྱ་གྱུ་ལ་སོགས་པས་སོ། །གཞན་ཡང་སྦྱིན་པ་དྲི་མ་ཅན་རྣམས་ཡོད་དོ། །མཆོད་པས་ཀྱང་མཆོད་པ་པོ་ཞེས་བྱ་བ་གང་གིས་ཚུལ་ཁྲིམས་དང་ཤེས་རབ་དང་རབ་ཏུ་ཞི་བའི་བསམ་གཏན་རྣམས་ནི་མི་སྒོམ་གྱི་གཞན་མཆོད་པ་འབའ་ཞིག་བྱེད་དེ། དེ་ནི་གཞན་གྱི་རྐྱེན་གྱིས་འདིར་ཀུན་མཆོད་པར་བྱེད་དེ། དེ་སེམས་པ་དང་ཡང་བྲལ་བ་ཡིན་ནོ། །དེའི་ཚེ་འདི་དག་ཡང་དྲི་མ་ཅན་ཡིན་ནོ། །གཞན་ཡང་སྦྱིན་པ་དྲི་མ་ཅན་རྣམས་ཡོད་དེ། འདི་ལྟར་ངོར་བྱས་ནས་སྟེར་བར་བྱེད་པའོ། །དེ་ལ་འདི་དག་ཀྱང་དྲི་མ་ཅན་ཡིན་ནོ། །གཞན་ཡང་སྦྱིན་པ་དྲི་མ་ཅན་རྣམས་ཡོད་དེ། ནོར་གྱི་ཐབས་ཀྱི་དབང་དུ་བྱས་ནས་སྟེར་བའོ། །ཇི་ལྟར་སྦྱིན་པ་དེས་བདག་གི་ནོར་གྱི་ཐབས་ཀྱིས་ནོར་ཉེ་བར་འཛིན་ཏེ། འདི་ཡིད་ཆེས་པ་བསྐྱེད་ལ་བདག་གིས་གཞོམ་པར་བྱའོ། །དེ་ལ་འདི་ཡང་སྦྱིན་པའི་དྲི་མ་ཡིན་ནོ། །གཞན་ཡང་སྦྱིན་པ་དྲི་མ་ཅན་ཡོད་དེ། འདི་ལྟ་སྟེ། དབྱེ་བའི་དོན་དུ་སྟེར་བའོ། །ཇི་ལྟར་འདི་ན་བདག་གི་བུད་མེད་དུ་བྱས་པས་དེ་དང་དེའི་རྩ་ལག་ཏུ་སྔོན་གྱུར་པ་ཞེས་བྱས་ལ་དེ་གཞོམ་པར་བྱའོ་སྙམ་པའོ། །དེ་ལ་འབྱེད་པར་བྱེད་པ་དེ་དག་རྣམས་ནི་དྲི་མའི་དབང་དུ་གྱུར་པར་མཐོང་བ་ཡིན་ནོ། །གཞན་ཡང་དྲི་མས་ཉེ་བར་བཅོམ་པར་གྱུར་པའི་སྦྱིན་པ་ཡོད་དེ། འདི་ལྟ་སྟེ། འབྲེལ་པའི་དོན་གྱི་སྦྱིན་པ་བུད་མེད་གང་དག་སྐྱེས་པའི་དོན་དུ་འབྲེལ་བར་བྱེད་པས་སྐྱེས་པས་སྐྱེས་པ་རྣམས་ལ་སྦྱིན་པར་བྱེད་དོ། །དེ་ལ་དེ་དག་ནི་དྲི་མས་ཉེ་བར་བཅོམ་པའི་སྦྱིན་པ་ཡིན་ནོ། །གཞན་ཡང་དྲི་མས་ཉེ་བར་བཅོམ་པར་གྱུར་པའི་སྦྱིན་པ་རྣམས་ནི་དཔེར་ན་གང་དག་ཚོང་གི་རྒྱུ་མཚན་གྱིས་གཞན་དུ་ཡང་ཟས་འཛིན་ནམ། རྒྱུ་མཚན་གཞན་དུ་ཡང་ཟས་འཛིན་ནམ། རྒྱུ་མཚན་གཞན་ལོ་ལྔ་པར་ཡང་རུང་སྟེ། ཟས་དེ་དག་རྣམས་ཉིད་ཀྱང་གོང་ཆེན་པོས་སྟེར་བར་བྱེད་དེ། བསྡུ་བའི་དོན་དུའོ། །དེ་དག་རྣམས་ལ་ཉེ་བར་བྱིན་ནས་ཀྱང་རྫས་ཀྱིས་ཁྱིམ་བྱེད་དོ། །དེ་ལས་དེ་དག་རྣམས་སོག་པའི་{{page:{number:1273,folio:95a,volume:70}}}ཚོང་གི་སྦྱིན་པ་དྲི་མས་ཉེ་བར་བསླད་པ་ཡིན་ནོ། །གཞན་ཡང་དྲི་མས་ཉེ་བར་བསླད་པའི་སྦྱིན་པ་ཡོད་དེ། དཔེར་ན་གྲགས་པའི་སྦྱིན་པ་རྣམས་སོ། །བུ་དང་། རང་གི་སྐྱེ་བོ་དང་། གཉེན་འབྲེལ་རྣམས་སྡུག་ཕོངས་སུ་གྱུར་པ་རྣམས་ལ་སྟེ། དེ་ཡང་འདི་དག་རྣམས་ལ་སེམས་པ་དང་བྲལ་བ། དྲེགས་པ་ཁོ་ནས་སྦྱིན་པ་གཏོང་བས་ན་གྲགས་པའི་སྦྱིན་པ་དེ་ནི་དྲི་མས་ཉེ་བར་བཅོམ་པ་ཡིན་ནོ། །དེ་དག་རྣམས་ཐམས་ཅད་ཀྱང་གལ་ཏེ་སེམས་དང་བྲལ་བར་གྱུར་ན་དེ་དང་འདྲ་བར་འགྱུར་རོ། །གལ་ཏེ་སེམས་ཁྱད་དུ་འཕགས་པ་ལས་ཀྱང་དྲི་མ་དང་བྲལ་བར་འགྱུར་རོ། །དཔེར་ན་གོས་དྲི་མ་ཅན་རྣམས་ཐལ་བས་དྲི་མ་མེད་པར་བྱེད་པ་དེ་བཞིན་དུ་སེམས་ཀྱིས་བསྒོམས་པར་འགྱུར་བས་སོ། །ཡང་དེའི་ཚེ་བཅོམ་ལྡན་འདས་རྣམ་པར་གཟིགས་ཀྱིས་ཚིགས་སུ་བཅད་པ་གསུངས་པ། ཇི་ལྟར། ཡོན་ཏན་བཅུ་གཉིས་ཡང་དག་ལྡན། །དྲི་མ་བཅུ་གཉིས་དང་བྲལ་བ། །སྦྱིན་པ་ཡོངས་སུ་དག་པར་འགྱུར། །དེ་ལས་བཟློག་པའི་ཀུན་རྟོག་པ། །ལྷ་རྣམས་གང་དག་སྐྱེས་བུ་ཡིན། །སྦྱིན་པའི་འབྲས་བུ་བླ་མེད་མིན། །སྦྱིན་པ་དང་ནི་བྲལ་སྡིག་གིས། །སྐྱེས་བུ་ཐ་ཆད་ལྟུང་བ་ཡིན། །འདོད་པ་སེར་སྣའི་དྲི་མ་དང་། །བུ་དང་བུ་མོའི་དབང་གིས་འགྲོ། །ཟས་འབའ་ཞིག་ལ་འདོད་པ་ཡི། །མི་ནི་འཆི་བར་འགྲོ་བ་ཡིན། །འདོད་པའི་མདུད་པས་གྲོལ་མིན་དང་། །ཡིད་ཀྱི་ལྗོན་ཤིང་ཟད་པ་ཡིན། །མུན་པའི་ཚོགས་ནི་འཇོམས་བྱེད་པ། །རབ་སྦྱིན་འདིར་ནི་སྦྱིན་བྱེད་པ། །མཆོག་ལ་སྤྱོད་པ་སྦྱིན་པ་དང་། །སྦྱིན་པ་པོ་ཡང་དེ་རྗེས་ལ། །སྦྱིན་པ་ལེགས་པའི་ལམ་སྟོན་པོ། །འཇིག་རྟེན་ཕ་རོལ་དུ་འགྲོའོ། །སྦྱིན་པའི་ཆུ་ཡིས་བཀྲུས་པའི་མི། །ཚུལ་ཁྲིམས་རླབས་ཀྱིས་ཡོངས་བསྒོས་པ། །ཤེས་རབ་རྒྱ་ཆེན་དྲི་མེད་པ། །སྦྱིན་པས་སྡུག་བསྔལ་ཟད་པར་བྱེད། །སྐྱེས་བུ་ཕན་པར་འདོད་པ་ཡིས། །མར་མེ་གསུམ་ནི་སྤང་བར་བྱ། །སྦྱིན་དང་ཚུལ་ཁྲིམས་དེ་བཞིན་ཤེས། །དེ་དག་སྐྱོན་རྣམས་འཇོམས་བྱེད་ཡིན། །སྲེད་པ་རྒྱ་ཆེའི་ངན་སོང་ནི། །རྣམ་རྟོག་རླབས་ཀྱིས་ཀུན་ཏུ་གང་། །སྡུག་བསྔལ་རྒྱ་མཚོའི་གཞིར་གྱུར་ཏེ། །ཤེས་{{page:{number:1274,folio:95b,volume:70}}}དང་ཚུལ་ཁྲིམས་ཀྱིས་བསྲུངས་ཡིན། །སྨྱོ་བ་དང་ནི་ཉུང་བའི་ཡང་། །གང་དང་དེ་ལ་ངེས་པར་ལྟུང་། །སེམས་ཀྱི་འཆིང་བ་དེ་དག་རྣམས། །སྦྱིན་ཚུལ་གཉིས་ཀྱིས་ལེགས་པར་བསྲུངས། །ཉོན་མོངས་ནད་ནི་ངེས་འཇོམས་པོ། །གསུམ་པོ་འདི་ནི་སྨད་དུ་གནས། །སྦྱིན་དང་ཚུལ་ཁྲིམས་དེ་བཞིན་ཤེས། །དེ་དག་རྟག་ཏུ་བདེ་བར་འགྲོ། །བག་མེད་མི་བཟད་པ་ཡི་སེམས། །ཀུན་རྟོག་གྱ་གྱུ་མྱུར་འཇུག་པ། །ཤེས་རབ་ལ་སོགས་གསུམ་པོ་འདིས། །མི་ཡི་འཆིང་བ་འཇིགས་པར་བྱེད། །སྐྱོན་གང་མེར་ཡང་མ་མཐོང་བས། །གང་གིས་འཇིག་རྟེན་འདི་བསྲེག་གོ། །མེ་དེ་ཡེ་ཤེས་ཆུ་ཡིས་ནི། །བཅོམ་ནས་མྱ་ངན་འདས་པར་འགྲོ། །དེ་ལྟར་བཅོམ་ལྡན་འདས་རྣམ་པར་གཟིགས་དེས་མཆོད་རྟེན་དེ་ལ་ཚིགས་སུ་བཅད་པའི་མདོ་མངོན་པར་བྲིས་སོ། །དེ་ལ་སྦྱིན་པ་དེ་དག་ནི་ལྷ་རྣམས་ཀྱི་མ་ཡིན་གྱི་མི་རྣམས་ཀྱིའོ། །རྒྱུ་མཚན་འདིས་ནི་ཆེས་མཆོག་ཏུ་གྱུར་པ་ནི་མིའི་ཡིན་གྱི་ལྷ་རྣམས་ཀྱིས་ནི་མ་ཡིན་ནོ། །དེ་ལ་སྦྱིན་པ་དེ་དག་ཉེ་བར་གོ་བར་གྱིས་ལ་ཐམས་ཅད་ཀྱིས་ཡུལ་ཐམས་ཅད་བཀྱིགས་ཏེ་རྟག་ཏུ་ཐབས་མེད་པའི་སེམས་ལེགས་པར་གཟུང་བར་བྱའོ། །གང་གི་ཕྱིར་དེ་བཟུང་བས་ཀྱང་ཤིང་ཆེན་པོ་འདི་འགག་པར་འགྱུར་རོ། །ཡེ་ཤེས་ཀྱི་མེ་རྣམས་ཀྱིས་སྲེག་པར་བྱེད་དོ། །དེ་བསྲེགས་པས་མཆོག་ཏུ་དགའ་བའི་བག་མེད་པའི་འཆིང་བ་མེད་པ་འཛད་པ་མེད་པའི་གོ་འཕང་ཐོབ་པར་འགྱུར་གྱིས། དེའི་ཕྱིར་ན་བག་མེད་པ་རབ་ཏུ་བརྩོན་པས་ཀྱང་དགྲ་བོ་བཞིན་དུ་རབ་ཏུ་སྤང་བར་གྱིས་ཤིག །གཞན་ཡང་ཆོས་བརྒྱད་པོ་ལྷ་རྣམས་ལ་སྤང་བར་བྱ་བ་མཆོག་ཏུ་ངོ་ཚ་བར་བྱེད་པའོ། །འདི་ཡང་གང་ཞེ་ན། འདི་ལྟ་སྟེ། ལས་རྣམས་རབ་ཏུ་བསྟན་པས་རབ་ཏུ་སྟོན་ན་ཡང་ཟས་ཀྱི་དུས་ན་ཡང་ངོ་ཚ་བར་འགྱུར་བ་སྟེ། ལས་རྣམས་རྣམ་པ་གསུམ་པོ་ཆུང་ངུ་དང་བར་མ་དང་ཆེན་པོ་རྣམས་ཀྱི་ཆུང་ངུ་དང་བར་མ་དང་ཆེན་པོར་འགྱུར་རོ། །དེ་ལ་གཞན་ཡང་ཆུང་ཟད་ཀྱང་སྦྱིན་པར་ལྷ་རྣམས་ཀྱིས་མི་ནུས་སོ། །ལས་རྣམས་ལ་འཕོ་བ་ཡང་ཡོད་པ་མ་ཡིན་ནོ། །དེ་ལ་གང་གི་ཚེ་ལྷ་རྣམས་ཟས་ཀྱི་བྱ་བའི་ལས་{{page:{number:1275,folio:96a,volume:70}}}བྱེད་པ་དེའི་ཚེ་གང་གིས་རྣམ་པ་ཇི་ལྟ་བུའི་སྦྱིན་པ་དག་བྱིན་པར་གྱུར་པ་དང་། ཚུལ་ཁྲིམས་བསྲུངས་པར་གྱུར་པ་དེའི་རྣམ་པ་དེ་ལྟ་བུ་ཉིད་ཁོ་ནའི་ཟས་རབ་ཏུ་འབྱུང་ངོ་། །དེས་གཞན་གྱི་ཟས་ཆེས་ལྷག་པ་དྲི་དང་། རོ་དང་། རེག་བྱ་ཕུན་སུམ་ཚོགས་པ་དེ་མཐོང་ནས་མཆོག་ཏུ་ངོ་ཚ་བ་སྙིང་ལ་འོང་ངོ་། །གང་གི་ཚེ་ནགས་དང་། ཉེ་བའི་ནགས་དང་། རྫིང་བུ་དང་། པད་མའི་ཚང་ཚིང་དུ་རྩེ་བར་བྱེད་པ་དེའི་ཚེ་བདེ་བ་དེ་དག་ཐམས་ཅད་ལས་ཅི་འདྲ་བར་སོ་སོར་ཉེ་བར་གནས་སོ། །དེ་ལ་ལྷ་གཞན་རྣམས་ལྷ་གཞན་རྣམས་ཀྱི་ཆེས་ལྷག་པའི་བདེ་བ་མངོན་པར་མཐོང་ནས་མཆོག་ཏུ་ངོ་ཚ་བ་དང་ལྡན་པར་གྱུར་ཏེ། རང་གི་ལུས་ལ་ཞུམ་པར་འགྱུར་རོ། །ལྷ་རྣམས་ཀྱི་ལྔ་པོ་འདི་རྣམས་ནི་ངོ་ཚ་བའི་རྒྱུ་ཡིན་ཏེ། ལྔ་གང་དག་ཅེ་ན། འདི་ན་ཟས་ཀྱི་དུས་ན་ལྷ་གཞན་དག་གི་བདུད་རྩི་དྲི་མ་མེད་པ་རྣམས་མངོན་པར་མཐོང་ལ་རང་གི་ཡང་དྲི་མ་ཅན་དང་དམན་པར་ཡང་གྱུར་པ་ཀུན་ནས་ཉེ་བ་ན་གནས་ནས་ཟ་བར་བྱེད་པ་ན་མཆོག་ཏུ་ངོ་ཚ་བ་ལྟ་བུ་སྐྱེའོ། །འདི་ནི་ལྷ་རྣམས་ཀྱི་ངོ་ཚ་བའི་རྒྱུ་དང་པོ་ཡིན་ནོ། །གཟུགས་ཤིན་ཏུ་བཟང་བ་རྒྱན་དང་ཆ་བྱད་མཆོག་ཏུ་བཟང་བ་མང་བ་ལྷ་གཟུགས་བཟང་བའི་ལྷ་གཞན་ཉེ་བར་གནས་པ་དེ་དག་མངོན་པར་མཐོང་ནས། ལྷ་གཞན་རྣམས་ངོ་ཚ་བར་འགྱུར་རོ། །འདི་ནི་ངོ་ཚ་བའི་རྒྱུ་གཉིས་པའོ། །གཞན་ཡང་ངོ་ཚ་བའི་རྒྱུ་གསུམ་པ་ནི་གང་གི་ཚེ། ནམ་མཁའ་ལ་པད་མའི་ནགས་དང་། ཉེ་བའི་ནགས་དང་། རིའི་རྩེ་མོ་གསེར་དང་། བཻ་ཌཱུརྱའི་རང་བཞིན་རྣམས་ལ་རྩེད་མོ་རྩེ་བའི་དོན་དུ་ལྷ་རྣམས་གང་དག་འགྲོ་བར་བྱེད་པ་དེའི་ཚེ་ལས་ཀྱི་ཁྱད་པར་གྱིས་ཤིན་ཏུ་མྱུར་བར་འགྲོ་བར་འགྱུར་རོ། །ལྷ་གང་དག་ལས་ཤིན་ཏུ་ཆུང་བ་དེ་འགྲོ་བ་བུལ་བར་འགྱུར་རོ། །དེ་ཤུགས་དང་ལྡན་པར་འགྲོས་ཀྱིས་རྗེས་སུ་འགྲོ་བ་ཡང་མ་ཡིན་ནོ། །དེ་རང་གི་གནས་ཀྱི་ལྷ་མོའི་ཚོགས་དེ་རྣམས་ཀྱི་མདུན་དུ་ངོ་ཚ་བར་འགྱུར་རོ། །གཞན་ཡང་ངོ་ཚ་བའི་རྒྱུ་བཞི་པ་དཔེར་ན་གང་གི་ཚེ་ལྷ་པད་མའི་རྫིང་བུ་ལ་སྟེན་པ་དེའི་ཚེ་ལྷ་གང་གིས་རྣམ་པ་ཇི་སྲིད་ཀྱི་ལས་བྱས་པར་གྱུར་པ་དེའི་རྣམ་པ་དེ་སྲིད་ཀྱི་པད་མ་འབྱུང་བར་{{page:{number:1276,folio:96b,volume:70}}}འགྱུར་རོ། །ཁ་དོག་དང་། དྲི་དང་། རེག་བྱ་ཤིན་ཏུ་ཆེ་བ་དེ་དག་རྣམས་མངོན་དུ་ལེགས་པར་མཐོང་ནས་ཀྱང་ཇི་ལྟར་འཁོར་གྱི་ནང་དུ་འཇུག་པ་ན་གཙོ་བོར་གྱུར་པའི་ལྷ་རྣམས་ཤིན་ཏུ་ངོ་ཚ་བར་འགྱུར་རོ། །གཞན་ཡང་ངོ་ཚ་བའི་རྒྱུ་ལྔ་པ་ནི་ལྷ་རྣམས་སོ་སོ་ལ་ངོ་ཚ་བར་འགྱུར་བའོ། །གང་དག་ཞེ་ན། འདི་ལྟ་སྟེ། སྟན་རྣམས་ནི་གང་དག་གིས་རྣམ་པ་ཇི་ལྟ་བུ་དག་གི་ལས་བྱས་པར་གྱུར་པའི་ལྷ་དེ་དང་དེ་དག་གི་རྣམ་པ་དེ་ལྟ་བུ་རྣམས་སུ་སྟེ། རྣམ་པ་དེ་ལྟ་བུ་ཁོ་ནའི་སྟན་རྣམས་འབྱུང་བར་འགྱུར་རོ། །དེ་ལ་གང་གིས་ཤིན་ཏུ་ལེགས་པར་བྱས་པའི་ལས་བྱས་པར་གྱུར་པ་དེ་དག་རྣམས་ལ་ནི་བཻ་ཌཱུརྱའི་རང་བཞིན་དང་། ཨིན་དྲ་ནཱི་ལའི་རང་བཞིན་ནམ། པད་མ་རཱ་གའི་རང་བཞིན་གྱི་སྟན་རྣམས་རབ་ཏུ་འབྱུང་བར་འགྱུར་རོ། །སྟན་དེ་དག་ལ་ལྷ་གཞན་གང་དག་འདུག་པར་བྱེད་པ་ན་ལས་རྣམས་ཉུང་བའི་ཕྱིར་ན་དེའི་ཚེ་ན་སྟན་དེ་ཡང་གསེར་དུ་འགྱུར་བའམ། དེ་ཡང་ན་དངུལ་གྱི་རང་བཞིན་དུ་འགྱུར་བའམ། དེ་ཡང་ན་ཤེལ་གྱི་རང་བཞིན་དུ་འགྱུར་རོ། །དེའི་ཚེ་སྟན་རྣམ་པར་གྱུར་པ་དེ་མངོན་པར་མཐོང་ནས་ལས་ལྕི་མོ་དང་ཡང་མོ་རྣམ་པ་སྣ་ཚོགས་པ་ཡིན་པ་ཁོ་ནས་ལྷ་དེ་དག་ཀུན་ནས་ཤིན་ཏུ་ངོ་ཚ་བར་འགྱུར་རོ། །དེ་རྣམས་ངོ་ཚ་བས་གཟི་བརྗིད་རྣམས་ཡོངས་སུ་ཉམས་པར་འགྱུར་རོ། །དེ་དག་དེ་ལྟར་ཀུན་ནས་ཉམས་པས་བཞིན་གྱི་མདངས་ཡོངས་སུ་ཉམས་པར་འགྱུར་བ་དང་། གཞན་ཡང་ཤིན་ཏུ་རབ་ཀྱི་སྟོབས་དང་ལྡན་པ་དང་། ཆེས་ལྷག་པའི་ལྷ་རྣམས་མངོན་པར་མཐོང་ནས་ལྷ་ལས་རྣམས་ཤིན་ཏུ་དམན་པའི་ལྷ་དེ་དག་ལྷ་མོ་རྣམས་ཀྱིས་ཡོངས་སུ་སྤོང་ངོ་། །ལྷ་མོ་དེས་ལྷ་དེ་དག་ཡོངས་སུ་སྤངས་ནས་ལྷ་གཞན་རྣམས་ལ་རྟེན་ནོ། །ལུགས་གཅིག་ཏུ་ངེས་པའི་ལྷ་མོ་དེ་དག་རྣམས་ཐམས་ཅད་ཀྱང་ལྷ་གཞན་དག་རྣམས་ལ་ཀུན་ནས་འཕོས་ནས་ཁྱད་པར་དུ་འཕགས་པའི་ལྷ་མོ་དག་དགའ་བར་བྱེད་དོ། །ལས་དམན་པའི་ལྷ་དེ་རྣམས་མཆོག་ཏུ་ངོ་ཚ་བ་ཐོབ་པར་འགྱུར་རོ། །འདི་ནི་ལྷ་རྣམས་ཀྱི་རྒྱུ་ལྔ་པ་ཡིན་ནོ། །འཁོར་གྱི་ནང་དུ་འགྲོ་བ་ན་ངོ་ཚ་བར་བྱེད་པ་ཡིན་པ་དེའི་ཕྱིར་ན་རྣམ་པར་འཇིག་པར་འགྱུར་བའི་ཆོས་ཅན་གྱི་འདུས་བྱས་ཀྱི་ཆོས་རྣམས་ཐམས་ཅད་{{page:{number:1277,folio:97a,volume:70}}}ལ་ཤིན་ཏུ་མྱུར་བ་མྱུར་བར་ཏེ། གང་ལ་རྣམ་པ་དེ་ལྟ་བུ་ཁོ་ནའི་མངར་བ་དང་འདྲེས་ཤིང་བཅས་པའི་ལོ་མ་མེད་པའི་རོས་ཀྱང་སྡུག་བསྔལ་སྐྱེད་དེ། བདེ་བར་མངོན་པར་ང་རྒྱལ་བ་སྡུག་བསྔལ་དང་འདྲེས་པ་ཡིན་ན། སྐྱེ་བ་གཞན་རྣམས་སུ་དེ་སྐྱེས་པའི་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་སྐྱེ་བ་རྣམས་སུ་སོ་སོར་ངེས་པར་སྡུག་བསྔལ་ཆེན་པོ་རྣམ་པ་དུ་མ་རབ་ཏུ་ཕལ་ཆེ་བ་སྐྱེ་བ་རྣམས་ལ་སྨོས་ཀྱང་ཅི་དགོས། དཔེར་ན་རྒྱ་མཚོར་རྣམ་པ་སྣ་ཚོགས་པ་རྣམ་པ་དུ་མའི་ཆུ་ཀླུང་རྣམས་འབབ་པའོ། །དེ་བཞིན་དུ་སེམས་ཅན་རྣམས་ཀྱི་སེམས་ཀྱི་རྒྱུད་ཀྱི་འཇུག་ངོགས་རྣམས་ལ་ཡང་རྣམ་པ་སྣ་ཚོགས་པའི་རྒྱུད་རྣམས་ཀྱིས་ཉེ་བར་བཞག་པའི་སྡུག་བསྔལ་དུ་མ་རབ་ཏུ་དྲག་པ་རྣམས་སྐྱེ་བའོ། །ལྷ་རྣམས་དེ་དག་ལ་རྗེས་སུ་དཔགས་པ་འདིས་ནི་སྡུག་བསྔལ་གཞན་རྣམས་ཀྱང་བསྟན་ནོ། །འདི་དག་ཐམས་ཅད་ཉིད་དང་། ཐམས་ཅད་དུ་རྣམ་པ་ཐམས་ཅད་ཀྱིས་ཀྱང་དུས་གསུམ་དང་ལྡན་པར་སྡུག་བསྔལ་རྣམ་པ་གསུམ་གྱིས་གང་བར་གྱུར་པ་ཡིན་ནོ། །སྡུག་བསྔལ་རྣམས་འཇོམས་པར་བྱེད་པ་རྣམ་པར་འཇིག་པར་བྱེད་པ་པོ་རྣམས་ནི་ཤེས་རབ་དང་། ཚུལ་ཁྲིམས་དང་། སྦྱིན་པ་དང་གསུམ་ཡིན་ནོ། །དེ་ནས་དེའི་དུས་ན་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། སྦྱིན་དང་ཤེས་རབ་ཚུལ་ཁྲིམས་ལ། །གང་དག་བློ་ནི་ལེགས་མི་རྟེན། །སེམས་ཅན་དེ་ནི་རྟག་སྡུག་བསྔལ། །བདེ་བ་དེ་དག་རྣམས་ལ་མེད། །རྣམ་པ་སྣ་ཚོགས་རྒྱུ་རྣམས་ཀྱིས། །གང་ཚེའང་གང་གང་ཇི་ཇི་ལྟར། །ལས་རྣམས་བྱེད་པའི་སྐྱེ་དེ་དག །འབྲས་བུའང་རྣམ་པ་དེ་འདྲ་ཡིན། །འདི་དག་ཐམས་ཅད་རྒྱུ་ལྡན་ཡིན། །འདི་ལ་རྒྱུ་ནི་ཡོད་མིན་པའི། །གང་ཕྱིར་འདུས་བྱས་མི་འཇིག་པའི། །རྒྱུ་ནི་མཐོང་བ་མ་ཡིན་ནོ། །ཐོག་མེད་དུས་ནས་ངོ་ཚའི་བཞིན། །སེམས་ཀྱི་སྐྱོན་གྱིས་བསླུས་པ་ཡིན། །མཐོ་རིས་བློ་གྲོས་དམན་གྱུར་པས། །དེ་ཕྱིར་སྦྱིན་པ་མཛེས་པ་ཡིན། །སྦྱིན་པ་ཁྱད་པར་འགྲོ་རིམ་ལྡན། །སེར་སྣའི་དྲི་མ་སྤངས་པ་རྣམས། །{{page:{number:1278,folio:97b,volume:70}}}རྩེད་མོའི་ཆེད་དུ་བྱེད་པའི་ལྷ། །ཆུད་ཟོས་ཡིད་ཀྱིས་ཟད་བྱས་ནས། །མི་གང་བཀྲེས་སྐོམ་རང་བཞིན་གྱི། །ཡི་དགས་རྣམས་སུ་རྒྱུག་པ་ཡིན། །སེར་སྣའི་འབྲས་བུ་དེ་དག་ཀུན། །དེ་ཉིད་གཟིགས་པས་གསུངས་པ་ཡིན། །གང་དག་བདེ་བའི་དོན་དུ་སྟེ། །དེས་ནི་ངེས་པར་བདེ་བར་འགྲོ། །གཅིག་ཏུ་སྦྱིན་པས་བདེ་བར་འགྱུར། །དེ་ཕྱིར་སྦྱིན་པ་བསྔགས་པ་ཡིན། །སྦྱིན་པ་འཇིག་རྟེན་འཇིག་རྟེན་གཞན། །འགྲོ་ཞིང་རྗེས་སུ་འགྲོ་བ་ཡིན། །དེ་ལ་སྦྱིན་པས་སོང་ནས་ཀྱང་། །རྒྱས་བྱེད་བཞིན་དུ་ལྷ་མཆོད་དོ། །སླུ་བ་མེད་པའི་གནས་དེ་དག །དེ་བཞིན་གཤེགས་པས་གསུངས་པ་ཡིན། །སླུ་བ་མེད་པ་ཡིན་ཕྱིར་ཡང་། །རྟེན་དུ་སྦྱིན་པ་ཆེད་ཆེར་གྱིས། །སེར་སྣའི་དགྲ་ལས་རྣམ་རྒྱལ་དང་། །སེམས་ཀྱང་ལེགས་པར་སྒོམ་པར་གྱིས། །གང་ཞིག་རྟག་ཏུ་སྦྱིན་པ་གཏོང་། །དེ་ནི་སྲིད་པའི་མཚོ་ལས་རྒལ། །ཡུལ་ལས་ཀྱང་ནི་སྦྱིན་རྣམ་གསུམ། །རྣམ་གསུམ་བློ་གསུམ་ལས་སྐྱེས་དང་། །དུས་དང་ནམ་ཟླ་ངེས་པ་དེའི། །འབྲས་བུ་གཟིགས་པ་སྤྱན་གསུམ་པ། །སྦྱིན་འདི་དང་པོ་རྟག་ཏུ་བཏང་། །ཚུལ་ཁྲིམས་རབ་ཏུ་བརྩོན་པས་བསྲུངས། །སྲེད་པ་ཡེ་ཤེས་ཀྱིས་གཞོམ་བྱ། །ལམ་འདི་རྣམས་ལས་བདེ་བ་འབྱུང་། །མི་རྟག་སྦྱིན་བྱེད་སྲེད་པ་ནི། །འཇིག་རྟེན་ཕན་མི་བྱེད་པ་ཡིན། །མཐར་ཐུག་བླ་ན་མེད་པ་ཡི། །གོ་འཕང་མཆོག་ཀྱང་འཐོབ་ནུས་མིན། །འདི་ཡིད་ཀྱི་ལུས་ཀྱིས་ནི། །རྟག་ཏུ་སྦྱིན་ལ་དགའ་བར་བྱ། །སྦྱིན་པ་མེད་ན་བཀྲེས་སྐོམ་གྱིས། །ཡི་དགས་ས་ལ་སྲེག་པར་བྱེད། །ལྷ་དང་དྲི་ཟའི་ས་རྣམས་ལ། །སྦྱིན་པས་ལོངས་སྤྱོད་ལྡན་པར་འགྱུར། །སྦྱིན་པ་ཡིས་ནི་རྒྱལ་པོར་འགྱུར། །ལེགས་པར་ཆོས་བྱེད་འཁོར་ལོས་སྒྱུར། །སྦྱིན་པའི་ས་ལ་ལེགས་བརྟེན་ནས། །མཁས་པ་ཡིས་ནི་ཚུལ་ཁྲིམས་སྲུངས། །ཚུལ་ཁྲིམས་ལྡན་པས་དུས་ཤེས་ཤིང་། །ཤེས་རབ་ཀྱིས་ནི་ཡོངས་སུ་གྲོལ། །སྡུག་བསྔལ་ལས་ནི་ངེས་འབྱུང་ལམ། །ཐུབ་པ་སྐྱེས་མཆོག་གིས་འདི་བསྔགས། །དེ་ནི་བརྟན་པས་རྟག་བརྩོན་པར། །རྒྱུན་དུ་{{page:{number:1279,folio:98a,volume:70}}}སྦྱིན་ལ་དགའ་བར་གྱིས། །སྦྱིན་པ་མེད་པར་ལྷར་ཡང་ནི། །ལྷ་རྣམས་བདེ་བ་དམན་པར་འདོད། །མི་གང་བདག་ཉིད་སྦྱིན་པ་ནི། །བདེ་བའི་སྐལ་ལྡན་འགྱུར་བ་ཡིན། །གང་ཕྱིར་སྦྱིན་པའི་འབྲས་བུ་དེ། །ཐམས་ཅད་སེམས་ཀྱིས་ཟིན་པའི་ཕྱིར། །དུད་འགྲོ་རྣམས་སུ་སྐྱེས་ན་ཡང་། །བདེ་བའི་སྐལ་ལྡན་འགྱུར་བ་ཡིན། །སྦྱིན་པ་ལས་སྐྱེས་བདེ་དེ་ཀུན། །མཁས་པ་ཡིས་ནི་གསུངས་པ་ཡིན། །ཡི་དགས་སྲིད་ན་ཡི་དགས་གང་། །ཟས་རྣམས་ཟ་བར་འགྱུར་བ་ཡིན། །ཚེར་མ་མེད་པའི་ཤིང་རྣམས་ཀྱི། །འབྲས་བུ་དེ་དང་འདྲ་བར་འགྱུར། །དམྱལ་བར་བཀྲེས་དང་སྐོམ་རབ་ཀྱིས། །ལུས་ཅན་གང་ཞིག་མི་སྲེག་པ། །དེ་དག་ཐམས་ཅད་སྦྱིན་དཀའ་ཐུབ། །འབྲས་བཅས་གྱུར་པ་དེ་འདྲ་ཡིན། །སེམས་ཅན་རང་གི་ལས་རྣམས་ཀྱིས། །འགྲོ་བའི་འདམ་དུ་བྱིང་རྣམས་ལ། །སྦྱིན་པས་རྟག་ཏུ་བདེ་འབབ་པ། །ཕ་བཞིན་དང་ནི་མ་བཞིན་མཐོང་། །ས་དེ་རྣམས་ཀྱི་གནས་སྐབས་སུ། །རྟག་ཏུ་སྦྱིན་ལ་དགའ་བར་གྱིས། །སྦྱིན་དང་ཚུལ་ཁྲིམས་ལ་དགའ་བ། །ངམ་གྲོག་ཀུན་ལས་རྟག་ཏུ་གྲོལ། །དེ་ལྟར་མུ་སུ་ལུན་དྷས་བག་མེད་པ་སྤྱོད་པའི་ལྷ་དེ་དག་རྣམས་ལ་ལེགས་པར་བསྟན་ནོ། །དེ་རིག་ནས་ཀྱང་ལྷ་དེ་དག་རྣམས་དད་པས་མངོན་སུམ་དུ་དམིགས་ནས། །སྦྱིན་པ་དང་ཚུལ་ཁྲིམས་ཀྱི་འབྲས་བུ་ངེས་པར་རྟོགས་སོ། །གཞན་ཡང་ལྷ་རྣམས་ཀྱི་དབང་ཆུང་བའི་གནས་ཡོད་དོ། །འདི་ལྟ་སྟེ། ལས་རྣམས་ཀྱིས་སོ་སོར་བསྟན་པའི་ངོ་ཚ་བར་འགྱུར་བའི་ཟས་རྣམས་སོ། །གང་གི་ནགས་དང་། སྐྱེད་མོས་ཚལ་དང་། རྫིང་བུ་དང་། ཆུ་མིག་དང་། པད་མའི་ནགས་ཀྱི་གསེབ་ཏུ་རྒྱུ་བ་ན་རབ་ཏུ་མང་བའི་བུད་མེད་ཀྱི་ཚོགས་ཀྱིས་ཡོངས་སུ་བསྐོར་བ་རྣམས་རྔ་དང་། རོལ་མོ་སྣ་ཚོགས་རྣམས་ཀུན་ཏུ་སྒྲོགས་པའི་ནགས་ཀྱི་ས་རྣམས་ལ་རྣམ་པར་རྒྱུ་སྟེ། ཡུལ་རྣམ་པ་སྣ་ཚོགས་པ་ལ་རྣམ་པར་ཆགས་པའི་ཡིད་ཅན་རྣམས་མཆོག་ཏུ་རྒྱ་ཆེ་བའི་བདེ་བ་དཔེ་མེད་པ་དག་དང་ཡང་དག་པར་ལྡན་པས་རྒྱུ་བར་གྱུར་པ་ལས་དེའི་ཚེ་ན་ཟས་དང་སྐོམ་གྱི་ས་{{page:{number:1280,folio:98b,volume:70}}}ཕྱོགས་སུ་ཉེ་བར་ལེགས་པར་འགྲོའོ། །དེ་དག་རྣམས་ཉེ་བར་ལེགས་པར་སོང་བ་ན་ཡང་རྒྱན་དང་། ཆ་བྱད་མཆོག་དང་ལྡན་པར་གྱུར་པའི་ལྷ་མོ་རྣམས་རྗེས་སུ་སོང་སྟེ། སྣ་ཚོགས་པའི་གཟུགས་རྒྱན་དང་ཆ་བྱད་ཅན་དེ་རྣམས་ཀྱིས་ལྷ་དགའ་བར་བྱས་ནས། བསྙེན་ནས་ལེགས་པར་གནས་ཞིང་ཡང་གར་བྱེད། དགོད་པར་བྱེད། འགྱིང་བར་བྱེད། གླུ་ལེན་པར་བྱེད་དེ། རྔ་སྐད་ཡན་ལག་ལྔ་དང་ལྡན་པའི་ཆགས་པས་དང་། མཚུངས་པས་དང་། སྙན་པ་དང་བཅས་པ་དེ་ལྟར་ན་ཡང་ལྷ་རྣམས་ཀྱི་རྣ་བའི་རྣམ་པར་ཤེས་པ་ངོམས་པ་མེད་པའོ། །སྲེད་པའི་ཡུལ་གྱིས་རྣམ་པར་རྒྱུ་བས་མནར་བ་རྣམས་ངོམས་པར་མ་གྱུར་པས་གཞན་ཡང་ལྷ་རྣམས་རྣམ་པ་སྣ་ཚོགས་པའི་གཟུགས་རྣམས་ལ་ལྟ་བར་བྱེད་པར་གྱུར་པ་རྣམས་ལ་དགའ་བར་གྱུར་པ་དང་། མཐོང་ན་སྡུག་པ་དང་། ཇི་ལྟར་འདོད་པས་འགྲོ་བ་རྣམས་རྟག་ཏུ་ཡིད་འཇོམས་པར་བྱེད་པ་རྣམ་པ་སྣ་ཚོགས་པ་དང་། རྒྱ་ཆེ་བའི་འོད་འབར་བ་རྣམས་ཁ་དོག་དང་། དབྱིབས་དུ་མ་ཅན་དང་། རྒྱང་རིང་བ་དང་། ཐག་ཉེ་བ་ན་གནས་པ་རྣམས་ཏེ། དེ་ལ་གལ་ཏེ་ལྷ་རྣམས་འདི་སྙམ་དུ་སེམས་པར་གྱུར་ཏེ། ཇི་ལྟར་གཟུགས་གང་དག་ཡིན་པ་དེ་དག་རིང་བ་ན་གནས་པ་དེ་དག་རྣམས་ཐག་ཉེ་བར་འགྲོ་བར་བྱ་ན། དེའི་སེམས་བསྐྱེད་པ་ཙམ་ཉིད་ན་གཟུགས་མཆོག་ཏུ་དགའ་བར་གྱུར་པ་དེ་རྣམས་ཐག་ཉེ་བར་གནས་པར་འགྱུར་རོ། །བདུད་རྩིར་གྱུར་པ་ལ་ཡང་ཇི་ལྟར་འདོད་པ་དེ་ལྟར་འགྱུར་རོ། །གལ་ཏེ་ཡང་ཉེ་བར་གྱུར་པར་འདོད་ན་དེ་དག་རྣམས་ཉེ་བར་རོ། །གལ་ཏེ་ཡང་རིང་བར་འདོད་ན་ཡང་དེ་ཡང་རིང་བར་འགྱུར་རོ། །ལས་ཀྱི་འབྲས་བུའི་ཁྱད་པར་རྣམས་ཀྱིས་འགྱུར་ཏེ། དམན་པ་དང་། བར་མ་དང་། མཆོག་རྣམས་རྒྱུ་དང་བཅས་པ་ཡིན་ནོ། །དེ་བཞིན་དུ་ཡང་སྲེད་པའི་སྦྲུལ་མཐོང་བ་དུག་ཅན་གྱིས་བལྟས་པའི་ལྷ་རྣམས་ལ་ངོམས་པ་སྐྱེ་བ་མ་ཡིན་ནོ། །བུད་ཤིང་རྣམས་བཅུག་པར་གྱུར་པའི་མེ་བཞིན་དུ་སྲེད་པ་དང་བཅས་པ་རྣམས་དགའ་བར་གྱུར་པའི་ཡུལ་རྣམས་ཀྱིས་མཐར་ཐུག་པ་སྐྱེ་བ་{{page:{number:1281,folio:99a,volume:70}}}མེད་དོ། །དེ་བཞིན་དུ་ལྷ་རྣམས་ནི་ཚུལ་དུ་མར་ཡང་ངོམས་པ་མེད་དོ། །གཞན་ཡང་ལྷ་དེ་དག་རྣམས་ཉིད་དྲི་ལ་དྲིའི་རྣམ་པར་ཤེས་པ་གཏོད་པར་བྱེད་དོ། །དེ་དག་རྣམས་ཀྱིས་རྣམ་པ་མང་པོར་སྒོ་བར་བྱེད་པའི་དྲི་རྣམས་ལ་འདི་ལྟ་སྟེ། ནགས་དང་ནགས་སུ་གྱུར་པའི་མེ་ཏོག་རྣམས་སོ། །མེ་ཏོག་དེ་དག་རྣམས་ཀྱང་འཁྲི་ཤིང་དང་ཚང་ཚིང་ལས་སྐྱེས་པ་དང་། ཤིང་ལས་སྐྱེས་པ་དང་། ས་ཕྱོགས་ཀྱི་ཆ་ཀུན་ལས་སྐྱེས་པའི་མདོག་དང་། དབྱིབས་རྣམ་པ་དུ་མ་རྣམས་དང་། རྣམ་པ་སྣ་ཚོགས་པའི་ཆ་ཤས་རྣམ་པར་བཀྲ་བ་རྣམས་ཏེ། ཐམས་ཅད་ཀྱང་དུས་དུས་སུ་ཁ་བྱེ་བ་རྣམས་ལ་ལྷའི་བུ་མོ་རྣམས་འོངས་ནས་སྟེན་པའི་དོན་དུ་འགའ་ཞིག་ལ་སྣོམ་པར་བྱེད་དོ། །མེ་ཏོག་རྣམས་འགའ་ཞིག་ལ་ནི་རླུང་དང་ཉེ་བ་ལ་བརྟེན་ནས་དྲི་རྣམས་སྣོམ་པར་བྱེད་དོ། །མཚུངས་པར་འདོད་པའི་ཡོན་ཏན་ཕུན་སུམ་ཚོགས་པའི་དྲི་མ་རྣམས་ལ་ཡང་ལྷ་རྣམས་སྣོམ་པར་བྱེད་དོ། །དེ་དག་བསྣམས་ནས་གཞན་ཡང་གང་གི་ཚེ་ལྷག་མར་གྱུར་པ་རྣམས་ལ་ལུས་ལ་རྣམ་པ་ཇི་སྲིད་ཀྱི་རྒྱན་དུ་གྱུར་པ་ལས་མཐོ་རིས་དང་རྗེས་སུ་འཐུན་པའི་རྣ་གདུབ་དང་དཔུང་རྒྱན་ལ་སོགས་པ་རྣམས་ལྷ་འདོད་པ་དེ་རྣམས་ཀྱི་སེམས་བསྐྱེད་པ་ཙམ་ཉིད་ན་རང་འབྱུང་ངོ་། །ལུས་ལ་གོས་བགོས་པ་རྣམས་ནི་ཁ་དོག་རྣམ་པ་སྣ་ཚོགས་པར་བཙོས་པ་རྣམ་པ་སྣ་ཚོགས་པར་དྲི་དང་ལྡན་པའི་མ་བཏགས་པའི་ཚད་མཆོག་དང་ལྡན་པ་དེ་དག་རྣམས་ཀྱིས་ལྷ་སྲེད་པ་དང་བཅས་པ་རྣམས་ངོམས་པར་མི་འགྱུར་རོ། །གཞན་ཡང་ལྷ་རྣམས་ཡིད་ཀྱིས་དོན་འདི་དག་དཔྱོད་པར་བྱེད་པ་ན་དེ་དང་དེ་རང་གི་ལས་དང་འདྲ་བར་ཕུན་སུམ་ཚོགས་པར་འགྱུར་ཏེ། མཆོག་ཏུ་དགའ་བས་ཇི་ལྟར་ཟས་དང་བཏུང་བའི་ས་རྣམས་ལ་སོང་ནས་ལྷ་བདུད་རྩི་ཟ་བར་བྱེད་དོ། །དེ་དག་གིས་ཟོས་པ་དེ་དག་རྣམས་ནི་སྦྱིན་པ་རྣམས་དང་འདྲ་བར་དམན་པ་དང་། བར་མ་དང་། མཆོག་ཏུ་གྱུར་པའི་ཟས་རྣམས་འབྱུང་ངོ་། །ལྷ་རྣམས་ཀྱང་རྣམ་པ་སྣ་ཚོགས་པའི་བཏུང་བ་དག་འཐུང་བར་བྱེད་པ་དེ་དག་རྣམས་ཀྱང་དམན་པ་དང་། བར་མའི་བཏུང་བ་དང་། བཟའ་བ་རྣམས་ཀྱང་འབྱུང་སྟེ། {{page:{number:1282,folio:99b,volume:70}}}རང་གི་ལས་ཀྱི་རྒྱའི་རྗེས་དང་འདྲ་བའི་ཕྱིར་རོ། །ཇི་ལྟར་གང་དག་གིས་ལུས་ཀྱི་ཚད་ཀྱི་རྣམ་པ་ཇི་སྲིད་དུ་འགྱུར་བའི་རྣམ་པ་དེ་སྲིད་ཁོ་ནར་སྐྱེས་བུ་དེའི་གྲིབ་མ་ཉི་མ་རང་བཞིན་དུ་གནས་པ་ན་འབྱུང་བར་འགྱུར་རོ། །དེ་ཁོ་ན་བཞིན་དུ་ལྷ་རྣམས་ཀྱི་ཡང་གང་གིས་ཇི་སྲིད་ཀྱི་རྣམ་པའི་ལས་རྣམས་བྱས་པར་འགྱུར་བ་དེ་དག་གི་རྣམ་པ་དེ་སྲིད་ཁོ་ནའི་ཟས་ཀྱི་རིགས་རྣམས་སྐྱེའོ། །དེ་ཟ་བར་བྱེད་པ་ན་ཡང་ལྷ་དེ་དག་རྣམས་ཚོགས་པ་ན་ཟ་བར་བྱེད་པས་དེ་དག་མཆོག་ཏུ་ངོ་ཚ་བ་སྐྱེའོ། །དེ་ལ་ལྷ་རྣམས་རྒྱུ་བའི་དུས་སུ་ཉེ་བར་གནས་པ་རྣམས་ཤིན་ཏུ་རྒྱ་ཆེ་བའི་སྡུག་བསྔལ་ཆེན་པོ་དང་ལྡན་པར་འགྱུར་རོ། །ཁྱད་པར་དུ་ཡང་ལྷ་མོའི་ཚོགས་ཀྱི་མདུན་དུ་ངོ་ཚ་བར་གྱུར་པའི་སྡུག་བསྔལ་གྱི་མཆོག་དེ་འདྲ་བ་ནི་སྲིད་པ་གཞན་ན་ཆུང་ཟད་ཀྱང་མེད་དོ། །སླུ་བ་མེད་པ་པོའི་བདེ་བར་གྱུར་པའི་དེ་ལྟར་སོ་སོར་བསྟན་པ་དེ་དག་རྣམས་ཀྱིས་ཀྱང་ཇི་ལྟར་གཞན་དུ་ཡང་འཁོར་བ་ཐམས་ཅད་དུ་དེས་འགྲོ་བར་བྱ་དགོས་སོ། །གཞན་ཡང་ལྷ་རྣམས་ཀྱི་ཐ་མའི་དུས་ལེགས་པར་བྱས་པ་ཟད་ནས་འཆི་འཕོ་བའི་དུས་ན་སྡུག་བསྔལ་རྣམས་སྐྱེ་བར་འགྱུར་ཏེ། གང་གི་ཚེ་བག་མེད་པར་སྤྱོད་པའི་ལྷ་རྣམས་རྟག་ཏུ་འདོད་པ་ལ་རྣམ་པར་ཆགས་པ་ལས་གང་གི་ཚེ་འཆི་འཕོ་བར་འགྱུར་ལ། འཆི་འཕོ་བ་དེའི་ཚེ་ཡང་འདོད་པ་སྡུག་པ་ཡིད་དུ་འོང་བར་གྱུར་པ་གང་དག་རྣམས་དང་བྲལ་བར་འགྱུར་བ་ནི་སྣུམ་ཟད་པའི་དབང་གིས་མར་མེ་བཞིན་དུ་འགག་པར་གྱུར་པ་ན་འགྲོ་བ་གཞན་གང་ཡིན་པ་དང་འདྲ་བའི་རྟགས་རྣམས་སྔོན་བྱུང་བར་གྱུར་པ་དང་། འཆི་འཕོ་བའི་དུས་ཀྱི་སྡུག་བསྔལ་དེ་དག་རྣམས་ཀྱིས་ལུས་དང་ཡིད་མངོན་པར་བཅོམ་པར་གྱུར་པའི་རྣམས་ལ་སྡུག་བསྔལ་གང་དག་སྐྱེ་བར་གྱུར་པ་དེ་ནི་དཔེར་བརྗོད་པར་སླ་བ་ཡང་མ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་གསུངས་པ། ཇི་ལྟར། སྣ་ཚོགས་བདེ་དང་བག་མེད་དང་། །ཡུལ་རྣམས་ཀྱིས་ཀྱང་བསླུས་པས་ཀྱང་། །ཚེ་ཟད་འཆི་བའི་དུས་སུ་ནི། །ལྷན་ཅིག་གནས་པ་ཡོད་མ་ཡིན། །སྔོན་ཆད་བག་མེད་སྤྱད་པ་ཡི། །སྦྱིན་ལ་སོགས་ལ་མི་འཇུག་གོ། །ཕྱི་ནས་{{page:{number:1283,folio:100a,volume:70}}}འཆི་བའི་དུས་ན་དེ། །རང་གི་སེམས་ནི་སྲེག་པ་ཡིན། །དང་པོ་བར་དང་དེ་བཞིན་མཐར། །ལེགས་པའི་ཡིད་ནི་བྱ་བ་ཡིན། །ལེགས་པར་སྤྱོད་དང་རྟག་ཏུ་དུལ། །འཆི་བའི་དུས་ན་ཞུམ་པ་མེད། །ངེས་པར་འགྱུར་བ་འཆི་བ་སྟེ། །སྡུག་པ་དང་ཡང་བྲལ་བ་ཡིན། །ཡུལ་རྣམས་ཀྱིས་ནི་རབ་བཅོམ་པས། །བྱིས་པ་རྣམས་ནི་སྤྱོད་པའང་མེད། །དེ་ནི་རིམ་གྱིས་རྟོགས་འགྱུར་གྱི། །འདི་ནི་ཁོང་དུ་ཆུད་པ་མིན། །ཡུལ་གྱིས་རྣམ་པར་ཉམས་པའི་ལྷ། །འདོད་པ་ལ་ནི་རྣམ་ཞེན་བློ། །འདུས་བྲལ་སྡུག་བསྔལ་གང་སྐྱེས་པའི། །ལྷ་གང་གང་དུ་སྐྱེ་བ་ཡིན། །ཡུད་ཙམ་ཅིག་ཀྱང་དེ་དག་ལ། །བློ་ནི་གནས་པར་མི་བྱའོ། །མི་རྟག་པ་དང་འཇིགས་དང་བཅས། །འདོད་པས་རྟག་ཏུ་འཁོལ་བྱེད་པོ། །དེ་ལྟ་ན་ཡང་རྨོངས་པས་བྱིས། །ཕྱིར་ཞིང་དེ་ཉིད་སྟེན་པར་བྱེད། །འདོད་ཆགས་མེ་ཡིས་རྟག་ཏུ་སྲེག །ལྷ་ནི་རྣམ་པར་རྨོངས་པ་ཡིན། །བསྲེགས་པར་གྱུར་ནས་ཕྱིས་ཀྱང་དེ། །ཡང་དང་ཡང་དུ་བསྔགས་པར་བྱེད། །ཡུལ་རྣམས་ལ་ནི་ཆགས་མེད་པར། །རྒྱུ་གང་དེ་ཉིད་ལ་གཞོལ་བ། །གང་ཡང་དེ་ནི་རབ་བསྔགས་པ། །དེ་དག་སྡུག་བསྔལ་རྟག་པར་གནས། །ཁམས་གསུམ་འདི་དག་ཐམས་ཅད་ནི། །ཟོ་ཆུན་ཁོར་མོ་བཞིན་དུ་འཁོར། །ལས་ཀྱི་ཞགས་པས་ཀུན་བཟུང་ཡང་། །དེ་ཉིད་མཐོང་བ་ཡང་མ་ཡིན། །སྐྱེ་བ་དང་ནི་འཆི་བ་རྣམས། །སྐྱེ་དང་སྐྱེ་བར་ཡང་ཡང་ངོ་། །སེམས་ཅན་རྣམ་པར་རྨོངས་དགའ་བ། །རྟག་ཏུ་སྡུག་བསྔལ་སྐལ་ལྡན་ཡིན། །གློག་དང་ཟོ་ཆུན་འཁོར་ལོ་དང་། །མཚུངས་པར་འདོད་པ་རབ་ཏུ་བསྒྲགས། །རྨི་ལམ་དྲི་ཟའི་གྲོང་ཁྱེར་ལྟར། །རབ་ཏུ་རྣམ་པར་འཇིག་པ་ཡིན། །རྣམ་པ་དེ་ལྟའི་འདོད་པ་རྣམས། །ཁྱད་པར་འཇིགས་དང་བཅས་པ་ཡིན། །མི་རྟག་སྡུག་བསྔལ་སྟོང་པའི་ཕྱིར། །བདག་གི་བློ་ནི་མི་བྱའོ། །རྒ་དང་འཆི་བའི་འཁོར་ལོ་འདི། །རབ་ཏུ་མི་བཟད་བཟོད་མི་ནུས། །ངེས་པར་ཐམས་ཅད་ལྟུང་བ་ཡང་། །མིག་མེད་པས་ན་མཐོང་བའང་མེད། །འདོད་པ་ལྔ་ནི་ཐུབ་མཆོག་གིས། །སྟོང་པའི་ངོ་བོར་རབ་ཏུ་གསུངས། །འདོད་ཆགས་ཁྱིམ་གྱི་རང་བཞིན་ནི། །མི་རྟག་པ་དང་སྡུག་བསྔལ་མང་། །གཞན་དུ་མིན་པར་རྟོགས་ལྡན་པས། །གང་གང་འདོད་པ་ལ་མི་ཆགས། །{{page:{number:1284,folio:100b,volume:70}}}དེ་ནི་ཕ་རོལ་འགྲོ་རྟག་ཞི། །མྱ་ངན་འདས་པའི་མཐའ་ལ་གནས། །འཆི་འཕོ་འབྱུང་བའི་ལྷ་ཡི་ནི། །དབང་པོ་བརླབས་པར་གྱུར་པའི་སེམས། །སྡུག་བསྔལ་བརྗོད་པར་སླ་མིན་གང་། །དེ་ལ་འདི་ན་དཔེ་ཡོད་མིན། །ཇི་ལྟ་ཇི་ལྟར་བདེ་ཆེན་པོ། །སེམས་ནི་སྲེད་པས་ཉེར་བཅོམ་པ། །དེ་ལྟ་དེ་ལྟར་འཆི་འཕོ་བའི། །སྡུག་བསྔལ་ཆེན་པོ་བཟོད་པར་དཀའ། །ལེགས་བྱས་ལས་ནི་མ་བྱས་དང་། །ལས་ཀྱི་གནས་ལུགས་མི་ཤེས་པ། །སྡུག་བསྔལ་ཆེན་པོ་ཀུན་འབྱུང་བས། །ཕྱིས་ནི་གདུང་བས་སྲེག་པར་བྱེད། །ཇི་སྲིད་འཆི་བ་མ་འོངས་དང་། །ཇི་སྲིད་དལ་འབྱོར་ཕུན་སུམ་ཚོགས། །དེ་སྲིད་རང་ལ་ཕན་པར་མནོས། །ལམ་འདི་རྣམས་ནི་བདེ་བ་འབྱུང་། །ལྷ་ཡི་འཇིག་རྟེན་རྣམས་འཆི་འཕོ། །འཆི་བ་མི་ཡི་ས་རྣམས་ལ། །རིག་ནས་ཉེ་བར་འཚེ་བཅས་པའི། །སྲིད་ན་སྐྱེས་བུ་སུ་གནས་བྱེད། །དེ་ལྟར་ཡང་འཆི་འཕོ་བར་གྱུར་པའི་ལྷ་རྣམས་ལས་ཀྱི་ཐག་པས་དྲངས་པར་གྱུར་པ་སོ་སོར་ཉེ་བར་བསྟན་པས་འཇིགས་པ་ཆེན་པོ་དང་བཅས་པ་རབ་ཏུ་སྐྱེའོ། །དེའི་ཕྱིར་ན་ལྷ་དེ་དག་དུད་འགྲོ་དང་འདྲ་བར་གྱུར་པ་ཡིན་ཏེ། གང་དག་ཡུལ་རྣམས་ལ་རྣམ་པར་འཆུམས་པའི་ཡིད་ཀྱིས་རང་ཉིད་ལ་ལེགས་པར་མི་བྱེད་དོ། །དེ་ལྟ་བས་ན་བག་མེད་པར་ཡང་མ་བྱེད་ཕྱི་ནས་འགྱོད་པར་འགྱུར་བར་མ་བྱེད་ཅིག །དེ་ལྟར་ལྷ་མུ་སུ་ལུན་དྷས་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་རྣམས་ལ་རྣམ་པར་གཟིགས་ཀྱིས་མཛད་པའི་མཆོད་རྟེན་མཐོང་བར་བྱས་ནས་དེ་ལ་རྗེས་སུ་བསྔགས་པར་བྱེད་དོ། །ངེས་པར་ལེགས་པ་ལ་སྦྱོར་བར་བྱེད་དོ། །འདོད་པ་རྣམས་ཀྱི་ཉེས་དམིགས་རྣམས་ཀྱང་རབ་ཏུ་སྟོན་པར་བྱེད་དོ། །རྣམ་པར་སྨད་པར་བྱ་བའི་ཕྱིན་ཅི་ལོག་བཞི་ཡང་དག་པར་སྟོན་པར་བྱེད་དོ། །འཆི་བའི་དུས་མ་འོངས་པ་ཡང་ལེགས་པར་སྟོན་པར་བྱེད་དོ། །ཀུན་ཏུ་སྐྲག་པར་བྱེད་དོ། །དེའི་ཕྱིར་འཇིགས་སུ་རུང་བའི་འཆི་བ་ལས་སྡུག་བསྔལ་དུ་མས་ཚང་ཚིང་དུ་གྱུར་པའི་ལམ་ལྷ་དེ་དག་རྣམས་ལ་བསྟན་པར་གྱུར་པ་ན། དེས་རབ་ཏུ་དང་བས་ཡིད་འཕྲོག་པར་བྱེད་པའི་བདེ་བ་སྐྱེད་པར་བྱེད་པའི་ཕྱིར་ན་ལྷ་རྣམས་ལ་རྗེས་སུ་སྟོན་ཏོ། །མདོ་དྲུག་པ་ལས་རྣམ་པར་གཟིགས་ཀྱིས་མཛད་པའི་མདོ་སྡེ་གཉིས་པ་རྫོགས་སོ།། །།{{page:{number:1285,folio:101a,volume:70}}}འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་རྩ་དགུ་པ། གཞན་ཡང་མུ་སུ་ལུན་དྷ་དེ་ཉིད་ཀྱིས་ལྷ་དེ་དག་རྣམས་ཉིད་ཁྲིད་དེ་ཚོགས་པ་རྒྱུ་བའི་ས་ལ་གནས་པའི་གང་དག་སེམས་བསྒོམས་པར་གྱུར་པ་དང་། གང་ཡང་ཡིད་བསྒོམས་པར་གྱུར་པ་དང་། རྒྱུད་བསྒོམས་པར་གྱུར་པ་དེ་དག་རྣམས་ཁྲིད་ནས་གཞན་ལ་ཕན་པར་བྱེད་པ་དང་། གཞན་ལ་ཕན་པ་སྦྱོར་བ་ལ་བརྩོན་པས་ལྷ་དེ་དག་རྣམས་ཀྱི་གཞན་ཡང་བག་མེད་པ་དེ་དག་གཞོམ་པར་འདོད་པས་ཀྱང་ལས་དང་འབྲས་བུའི་དེ་ཁོ་ན་ཉིད་མཐོང་བ་དང་དྲན་པར་ཡང་བྱས་ལ། སེམས་ཀྱི་རྒྱུད་དང་བར་ཡང་བྱས་ཤིང་གཞན་ཡང་དེ་དག་རྣམས་ཀྱི་རྒྱུད་ཤིན་ཏུ་རབ་ཀྱི་མཆོག་ལ་སྦྱོར་བས་འདོད་པ་རྣམས་ཀྱི་ཉེས་དམིགས་རྣམས་ཀྱང་ལེགས་པར་བསྟན་ཅིང་གསོན་པ་རྣམས་ཀྱང་མི་རྟག་པ་ཉིད་ཀྱི་རྟོགས་པ་འཕངས་ཤིང་འཁོར་བའི་རྒུད་པ་རྣམས་ཀྱང་བརྗོད་ནས་ལྷ་དེ་དག་རྣམས་ལ་འདི་སྐད་ཅེས་བརྗོད་དོ། །ལྷ་ཁྱེད་རྣམས་ལྟོས་དང་མཆོད་རྟེན་གསུམ་པ་གང་དེ་ཁོ་ན་མཐོང་བ་དེ་ནི་ཐུབ་པ་ཆེན་པོ་གཞན་འཁོར་བ་འཇིག་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། རིག་པ་དང་ཞབས་སུ་ལྡན་པ། བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། སྟོན་པའི་ཡིན་ཏེ། རིན་པོ་ཆེ་རྣམས་ཀྱིས་ལེགས་པར་གང་བ་འོད་ཟེར་གྱི་ཕྲེང་བ་གསེར་དང་ནོར་བུའི་སྟེགས་སུ་ནམ་མཁའ་འབུགས་པ་བཞིན་དུ་ཤིན་ཏུ་མཐོ་བར་གནས་པ་སྐྱེ་བོ་ཐམས་ཅད་རབ་ཏུ་དགའ་བ་འཐབ་བྲལ་གྱི་འཇིག་རྟེན་འདི་དག་ཐམས་ཅད་ཟིལ་གྱིས་མནན་ནས་ངེས་པར་གནས་པ་མཆོག་ཏུ་ཞི་བར་གྱུར་པ་དང་། མཆོག་ཏུ་དགའ་བར་གྱུར་པ་སེམས་ཀྱི་རྒྱུད་རླན་པ་བཞིན་དུ་ལྷ་རྣམས་ཐམས་ཅད་ཀྱི་ལྷའི་འཇིག་རྟེན་འདིའི་རྒྱལ་མཚན་དུ་གྱུར་པ། སྙིང་པོར་གྱུར་པ། བསམ་གཏན་དང་ལྡན་པ་བཞིན་དུ་རྣམ་པར་གནས་སོ། །རྣམ་པར་བཀྲ་བ་དགེ་བ་རིན་པོ་ཆེ་ཤིན་ཏུ་འབར་བ་རིན་པོ་ཆེའི་འོད་ལྷམ་མེ་བར་གྱུར་པ་དམ་པའི་ཆོས་སྟོན་པར་མཛད་པ་བཞིན་དུ་མཆོག་ཏུ་རྒྱ་ཆེ་བ་དགའ་བར་གྱུར་པར་མཐོང་བ་འདི་ལ་བདག་ཅག་གིས་ཁྲུས་གསོལ་བར་བྱའོ། །བདག་ཅག་གིས་མཆོད་པར་བྱའོ། །ཙན་དན་ཡང་བདག་གིས་དབུལ་བར་བྱའོ། །{{page:{number:1286,folio:101b,volume:70}}}མེ་ཏོག་དང་སྤོས་ལ་སོགས་པ་རྣམས་ཀྱིས་མཆོད་ནས་རིམ་གྱིས་བདག་གིས་བལྟ་བར་བྱའོ། །ཅི་འདིར་དྲང་སྲོང་ཆེན་པོར་གྱུར་པ་དེ་ཤིན་ཏུ་ངོ་མཚར་བར་གྱུར་པ་འདིས་ཅི་ཞིག་ཉེ་བར་མཚོན་པ་མཛད་ན། གང་གིས་བདག་ཅག་རྣམས་ངེས་པར་ལེགས་པ་དང་། མཐར་ཕྱིན་པ་དང་། ཕན་པ་དང་བདེ་བར་ཡང་འགྱུར་བ་སྟེ། རྒྱུ་གང་གི་ཕྱིར་སེམས་ཅན་རྣམས་ཐམས་ཅད་ལ་ཕན་པར་མི་འགྱུར་བ་དང་། བདེ་བར་མི་འགྱུར་བའི་བཅོམ་ལྡན་འདས་ཀྱི་མཛད་པ་ནི་གང་ཅུང་ཟད་ཀྱང་མི་མངའ་བའི་ཕྱིར་ཏེ། བདག་ཉིད་ལ་ཕན་པའི་དོན་ཉིད་ཀྱིས་ནི་འདི་དག་ཏུ་བྱོན་པ་ཡང་མ་ཡིན་ནོ། །དེ་ནས་ལྷ་དེ་དག་རྣམས་ཀྱིས་ལྷའི་བདག་པོ་དེའི་ཚིག་ཉེ་བར་བཟུང་ནས་དགེ་བར་བྱས་པའི་ཡིད་ཀྱིས་འདི་སྐད་ཅེས་སྨྲས་སོ། །མཆོད་པའི་དོན་དུ་བདག་ཅག་རྣམས་མཆི་བར་བགྱི་ཞིང་བདག་ཉིད་རྗེས་སུ་གཟུང་བའི་དོན་དུ་དང་། བདག་ཉིད་ལ་ཕན་པའི་དོན་དུ་བདག་ཅག་རྣམས་འགྲོ་བར་བྱའོ། །དེ་ནས་ཚོགས་པ་རྒྱུ་བའི་ས་ན་གནས་པའི་ལྷ་དེ་དག་རྣམས་ཀྱིས་ལྷའི་བདག་པོ་མུ་སུ་ལུན་དྷ་སྔོན་དུ་བྱས་ནས་གང་ན་བཅོམ་ལྡན་འདས་དྲང་སྲོང་གི་མཆོག་དེའི་མཆོད་རྟེན་ཡོད་པ་དེར་ཉེ་བར་ལེགས་པར་འགྲོའོ། །སོང་ནས་ཀྱང་བཅོམ་ལྡན་འདས་འཁོར་བ་འཇིག་གི་མཆོད་རྟེན་ལ་གུས་པ་དང་བཅས་པའི་ཡིད་ཀྱིས་ཕྱག་འཚལ་བར་བྱེད་དེ། གཡས་ཕྱོགས་ནས་སྐོར་བར་ཡང་བྱེད་དོ། །དེ་ནས་དེའི་ཚེ་མཆོད་རྟེན་གྱི་ནང་ན་རིན་པོ་ཆེའི་འོད་ཤིན་ཏུ་འབར་བ་རིན་པོ་ཆེ་དེ་དག་རྣམས་གང་གི་ཁྱད་པར་གྱིས་ནི་ཉི་མའི་འོད་ཟེར་ཡང་། སྲིན་བུ་མེ་ཁྱེར་གྱི་འོད་དང་འདྲ་བར་འགྱུར་རོ། །མཆོད་རྟེན་དེའི་ནང་ན་ཡང་གསེར་གྱི་རང་བཞིན་གྱི་བྱང་བུ་ལ་བྲིས་ནས་ནམ་མཁའ་ལ་འཕྱང་བ་ཡིན་ཏེ། རབ་ཏུ་འབར་བའི་ཡི་གེར་མངོན་པར་བྲིས་པའི་མདོ་ཡིན་ནོ། །དེ་ཡང་རྫུ་འཕྲུལ་མཛད་པའི་ཆོ་འཕྲུལ་གྱིས་རླག་པར་མི་འགྱུར་ཞིང་ཉེ་བར་རླག་པར་མི་འགྱུར་ཏེ། དེ་རྒྱུ་གང་གིས་ལྷ་དང་མི་རྣམས་ལ་ཕན་པའི་དོན་དུ་མདོ་དེ་བསྟན་པའི་ཕྱིར་རོ། །ཐུབ་པ་བཅོམ་ལྡན་འདས་འཁོར་བ་འཇིག་དེས་ལྷ་དང་མི་རྣམས་ལ་ཆོས་སྟོན་པར་མཛད་པ་ནི་འདི་ལྟ་སྟེ། རྒྱུ་གང་གིས་ལྷ་{{page:{number:1287,folio:102a,volume:70}}}རྣམས་འགྲོ་བ་དྲུག་ནས་དང་། མི་རྣམས་མི་རྣམས་ནས་འཆི་འཕོ་བ་དང་། ལྷ་རྣམས་ལྷ་ཡུལ་དུ་སྟེ། དེ་ལྟར་ཕན་ཚུན་དུ་འགྲོ་བ་དྲུག་པོ་རྣམས་ཕན་ཚུན་དུ་དཔུང་གཉེན་དུ་གྱུར་པ་ཡིན་ལ། དེ་ལ་ལྷ་དང་མི་རྣམས་ཀྱང་ཚུལ་ཁྲིམས་ཀྱིས་མཐོ་རིས་སུ་སྐྱེ་བ་ནི་སླུ་བ་མེད་པའི་གནས་ཡིན་ནོ། །དེ་ལ་ཚུལ་ཁྲིམས་དེ་ནི་རྣམ་པ་གཉིས་ཡིན་ཏེ། སྡོམ་པ་སྔར་བྱས་པ་དང་ཐར་བར་བྱས་པའོ། །དེ་ལ་དོན་ཡོད་པ་ཞེས་བྱ་བའི་ཚུལ་ཁྲིམས་གང་ཞིག་དོན་ཡོད་པ་འབའ་ཞིག་ཁོ་ནས་འཇུག་པའི་རབ་ཏུ་དང་བས་སེམས་རབ་ཏུ་དང་བའི་དབང་གིས་སངས་རྒྱས་ལ་སོགས་པ་རྣམས་ལ་རབ་ཏུ་དང་བར་འགྱུར་རོ། །ལུས་ཀྱི་ལེགས་པར་སྤྱོད་པ་དང་། ངག་གི་ལེགས་པར་སྤྱོད་པ་དང་། ཡིད་ཀྱི་ལེགས་པར་སྤྱོད་པ་རྣམས་བྱེད་པར་འགྱུར་རོ། །ལོག་པར་ལྟ་བ་ཅན་དུ་ཡང་མི་འགྱུར་རོ། །ཇི་སྲིད་འཚོའི་བར་དུ་ཡང་ལས་དང་འབྲས་བུ་རྣམས་ལ་རྒྱུད་དད་པ་དང་ལྡན་པར་འགྱུར་རོ། །ཆོས་དང་ལྡན་པའི་ལོངས་སྤྱོད་རྣམས་ཀྱང་ཆོས་ཀྱིས་ལོངས་སྤྱོད་པར་བྱེད་ཀྱི། གཞན་རྣམས་གདུང་བར་བྱེད་པ་ནི་མ་ཡིན་ནོ། །མ་དང་ཕ་ལ་གུས་པར་འགྱུར་རོ། །དགེ་སྦྱོང་དང་བྲམ་ཟེ་རྣམས་ཉེ་བར་འོང་བའི་རང་བཞིན་ཅན་དུ་འགྱུར་རོ། །དམ་པའི་ཆོས་ཉན་པའི་རང་བཞིན་དུ་འགྱུར་རོ། །འཐུན་པས་འགྲོ་བའི་རང་བཞིན་ཅན་དུ་འགྱུར་རོ། །ཡོངས་སུ་འདྲི་བའི་རང་བཞིན་ཅན་དུ་འགྱུར་ཏེ། དེ་ལྟར་དོན་དང་ལྡན་པ་འབའ་ཞིག་པ་ཁོ་ནས་རབ་ཏུ་དང་བ་དང་ཡང་དག་པར་ལྡན་པར་འགྱུར་རོ། །དོན་དང་ལྡན་པ་ཐམས་ཅད་ལེགས་པར་གང་བར་སྤྱོད་པ་ཡིན་ཏེ། ལུས་ཀྱི་ལེགས་པར་སྤྱད་པ་རྣམས་སྤྱོད་པར་བྱེད། ཡིད་ཀྱིས་ལེགས་པར་སྤྱད་པ་རྣམས་སྤྱོད་པར་བྱེད་ཀྱི་སྡོམ་པ་འཛིན་པ་ནི་མ་ཡིན་ཡང་དེ་ལུས་ཞིག་ནས་བདེ་འགྲོ་མཐོ་རིས་ཀྱི་འཇིག་རྟེན་དུ་སྟེ། སེམས་ཀྱི་སྤྱོད་པ་ཉམས་སུ་མྱོང་བའི་དབང་གིས་དགེ་བས་གལ་ཏེ་འཐབ་བྲལ་གྱི་ལྷ་རྣམས་སུ་སྐྱེའོ། །དེ་ལྷ་གཞན་རྣམས་ཀྱི་ཁྱད་པར་གྱིས་གཟུགས་དང་། ཆ་བྱད་དང་། རྒྱན་དང་། བུད་མེད་དང་། ཡུལ་ལྗོངས་དང་། ཟས་དམན་པ་རྣམས་ལ་སྤྱོད་པར་འགྱུར་རོ། །དེ་ཟས་ལ་ལོངས་སྤྱོད་{{page:{number:1288,folio:102b,volume:70}}}པའི་དུས་ན་ངོ་ཚ་བར་འགྱུར་རོ། །འདིའི་འོད་རྣམས་ཤིན་ཏུ་དམན་པར་ཡང་འགྱུར། འདོད་པའི་ལོངས་སྤྱོད་ཕུན་སུམ་ཚོགས་པ་རྣམས་ཐམས་ཅད་ཀྱང་ཤིན་ཏུ་དམན་པར་འགྱུར་རོ། །དོན་ཡོད་པ་དེ་ལེགས་པར་ཡོངས་སུ་རྫོགས་པའི་ཚུལ་ཁྲིམས་ཀྱི་འབྲས་བུ་དང་། གཞན་སྡོམ་པ་ལ་གནས་པའི་ཚུལ་ཁྲིམས་འཛིན་པའི་ལྷ་རྣམས་ཀྱི་ཁྱད་པར་རོ། །གཞན་ཡང་དོན་ཡོད་པར་གྱུར་པའི་ཚུལ་ཁྲིམས་སུ་གྱུར་པ་ནི་སངས་རྒྱས་ལ་སོགས་པ་ལ་རབ་ཏུ་དང་བ་དང་ལྡན་ལ་སྡོམ་པ་ནི་ཉི་མ་གཅིག་ཀྱང་ངེས་པར་འཛིན་པར་མི་བྱེད་དེ། ལུས་ཀྱི་ལེགས་པར་སྤྱོད་པ་དང་ཡང་དག་པར་ལྡན་པར་འགྱུར་ལ། ངག་གི་ལེགས་པར་སྤྱོད་པ་དང་ཡང་ཡང་དག་པར་ལྡན་པར་འགྱུར་རོ། །མ་ལུས་པ་མ་ཡིན་པར་རོ། །གང་ཞེ་ན། མ་ལུས་པ་མ་ཡིན་པས་ལུས་ཀྱི་ལེགས་པར་སྤྱོད་པས་སྲོག་གཅོད་པ་དང་། འདོད་པ་ལ་ལོག་པར་སྤྱོད་པ་གཉིས་རབ་ཏུ་སྤོང་བར་བྱེད་ལ། ཡང་མ་བྱིན་པར་ལེན་པ་རྣམས་ནི་མ་ཡིན་ནོ། །དེ་དག་ནི་མ་ལུས་པར་ལེགས་པར་སྤྱོད་པར་བྱེད་པས་སྤྱོད་པ་ནི་མ་ཡིན་ནོ། །ངག་གི་ལེགས་པར་སྤྱོད་པ་རྣམས་ཀྱང་ཐམས་ཅད་དུ་ལེགས་པར་སྤྱད་པ་སྤྱོད་པ་མ་ཡིན་ཏེ། བརྫུན་འབའ་ཞིག་ཙམ་སྨྲ་བར་མི་བྱེད་ལ་ངག་གི་དྲི་མ་རྣམས་ནི་མི་སྤོང་ངོ་། །དེ་ཡང་དོན་ཡོད་པ་གཅིག་ལེགས་པར་སྤྱད་པ་སྤྱོད་དོ། །གལ་ཏེ་དེ་སྲིད་པ་ཐ་མའི་སེམས་རབ་ཏུ་དང་བའི་དབང་གིས་ལན་གྲངས་གཞན་ལ་མྱོང་བར་འགྱུར་བའི་ལེགས་པར་བྱས་པའི་ལས་རྣམས་ཀྱི་རྐྱེན་གྱིས་འཐབ་བྲལ་བ་རྣམས་སུ་སྐྱེ་ལ་ཤིན་ཏུ་དམན་པར་ཡང་མི་འགྱུར་ཏེ། སྔར་གྱི་དོན་ཡོད་པར་ལེགས་པར་སྤྱད་པ་སྤྱོད་པ་དེའི་དྲུང་ན་ཚད་དང་། མདོག་དང་། གཟུགས་དང་། ཆ་བྱད་རྒྱན་དང་། ཟས་དང་། སྤྱོད་པས་གནས་པ་རྣམས་དང་། འདོད་པའི་བུད་མེད་དང་། ཡུལ་ལྗོངས་རྣམས་ལ་རིམ་གྱིས་སྒྲ་རེག་རོ་གཟུགས་དྲི་རྣམས་ལ་ཡང་སྟེ། སྡོམ་པ་དགེ་བ་སྤྱད་པའི་ཁྱད་པར་ཅན་གྱི་ལྷ་གཞན་རྣམས་ཀྱི་ཁྱད་པར་གྱིས་ནི་དེས་རང་ཉིད་དམན་པར་མངོན་པར་མཐོང་ནས་ངོ་ཚ་བར་འགྱུར་རོ། །གཞན་ཡང་དོན་ཡོད་པར་གྱུར་པའི་ཚུལ་ཁྲིམས་དང་ཡང་དག་པར་ལྡན་པ་ཡོད་{{page:{number:1289,folio:103a,volume:70}}}དེ། ཡང་དག་པའི་ལྟ་བ་ཅན་དུ་གྱུར་པ་དང་། ཐོས་པའི་རིགས་དང་ལྡན་པ་དང་། སངས་རྒྱས་ལ་སོགས་པ་ལ་གུས་པའི་རིགས་ཅན་དུ་འགྱུར་བའོ། །སྡོམ་པ་ནི་གཅིག་ཀྱང་འཛིན་པ་ཡང་མ་ཡིན་ནོ། །འོན་ཀྱང་ཚུལ་ཁྲིམས་འཆལ་པའི་ཐ་སྙད་ཀྱིས་འཇིགས་ནས་མ་བྱིན་པར་ལེན་པར་མི་བྱེད་དོ། །སངས་རྒྱས་ཉིད་ཀྱིས་གསུངས་པའི་རྒྱུ་འཐུན་པའི་འབྲས་བུས་དབུལ་པོ་སྒྲུབ་པར་བྱེད་པ་དང་། མ་བྱིན་པར་ལེན་པས་དམྱལ་བ་རྣམས་སུ་ཡང་སྐྱེ་བར་འགྱུར་བ་ཐོས་པས་ཀྱང་སྐྱེ། འདོད་པ་ཅན་ཡིན་ཡང་འཇིགས་པ་ལ་སོགས་པས་ལུས་ཀྱིས་རྟག་ཏུ་མ་བྱིན་པར་ལེན་པ་མི་ལེན་ཏོ། །ངག་གི་ལས་ཀྱང་ཕྲ་མ་བྱེད་པའི་རང་བཞིན་ཅན་མ་ཡིན་ནོ། །ཕན་ཚུན་དུ་འབྱེད་པར་མི་བྱེད་པ་དང་། བྱེ་བའི་སེམས་ཅན་རྣམས་ཀྱང་འབྱེད་པར་མི་བྱེད་དོ། །ལེགས་པར་འཛིན་པར་ཡང་བྱེད་དེ། ངང་ཚུལ་ངན་པའི་འཇིགས་པ་དང་། སངས་རྒྱས་དང་སངས་རྒྱས་མ་ཡིན་པའི་གསུང་ཡང་ཉན་པར་བྱེད་དོ། །ཇི་ལྟར་ཕྲ་མའི་རྒྱུ་འཐུན་པའི་འབྲས་བུ་ནི་གྲོགས་པོ་དང་། བྲན་ཕོ་དང་། བྲན་མོ་དང་། ཆུང་མ་རྣམས་དང་འབྱེ་བར་འགྱུར་རོ། །ལུས་ཞིག་ནས་ཀྱང་ངན་སོང་ལོག་པར་ལྟུང་བར་དམྱལ་བར་སྐྱེ་བར་འགྱུར་ཞེས་སངས་རྒྱས་དང་སངས་རྒྱས་མ་ཡིན་པ་རྣམས་ཀྱི་ཚིག་ཐོས་པ་དང་། རྒྱུ་གཉིས་པོ་འདི་དག་གིས་དེ་ཕྲ་མ་བྱེད་པའི་ངང་ཚུལ་ཅན་མ་ཡིན་ནོ། །དེ་ལུས་ཞི་གནས་སེམས་ཐ་མའི་དབང་གིས་དང་། ལས་ལན་གྲངས་གཞན་ལ་ལེགས་པར་བྱས་པའི་དབང་གིས་ཀྱང་རུང་གལ་ཏེ་བརྒྱ་ལ་ན་ཞིང་ལ་རབ་ཏུ་དང་བ་མེད་པར་ཡང་བརྒྱ་ལ་ན་འཐབ་བྲལ་གྱི་ལྷ་རྣམས་ཀྱི་ནང་དུ་སྐྱེས་ན་དེ་ཆེས་དམན་པའི་ཚད་དང་། ཁ་དོག་དང་། དབྱིབས་སུ་འགྱུར་རོ། །བུད་མེད་དང་། ཡུལ་ལྗོངས་དང་། ཟས་དམན་པ་རྣམས་ལ་སྤྱོད་པར་འགྱུར་རོ། །སྒྲ་དང་། རེག་བྱ་དང་། གཟུགས་དང་། རོ་དང་། དྲི་རྣམས་དམན་པར་འགྱུར་རོ། །ཚེ་ཤིན་ཏུ་དམན་པར་འགྱུར་རོ། །འོད་དམན་པར་འགྱུར་རོ། །ལྷ་གཞན་རྣམས་ཀྱི་དྲུང་དུ་ཤིན་ཏུ་ཡང་ངོ་ཚ་བ་འབྱུང་བར་འགྱུར་རོ། །དོན་ཡོད་པ་དེ་དག་གི་རབ་ཏུ་དང་བའི་དབང་{{page:{number:1290,folio:103b,volume:70}}}གིས་ལྷའི་སྐྱེ་བ་གསུམ་དུ་འགྱུར་ཏེ། སངས་རྒྱས་ལ་སོགས་པ་ལ་རབ་ཏུ་དང་བ་འབའ་ཞིག་གིས་དང་། དེ་ལྟར་སེམས་ཀྱི་ཡོན་ཏན་གྱི་ཁྱད་པར་རྣམས་ཀྱིས་སམ། སེམས་འཇམ་པོར་གྱུར་པའི་ཁྱད་པར་གྱིས་སམ། ཡང་དག་པའི་ལྟ་བ་ལ་རབ་ཏུ་དང་བའི་ཁྱད་པར་གྱིས་སམ། བསམ་པ་ཉེ་བར་སྐྱེས་པའི་སེམས་ཀྱི་ཁྱད་པར་རྣམས་ཀྱང་འདི་ལྟ་སྟེ། མ་དང་ཕ་ལ་ཤིན་ཏུ་གུས་པ་དང་། ལེགས་པར་ཉན་པའམ། ཡོན་ཏན་གྱི་ཁྱད་པར་དག་གིས་སམ། སྨོན་ལམ་གྱི་ཁྱད་པར་དག་གིས་ཀྱང་སྟེ། ཇི་ལྟར་དེའི་སེམས་ཀྱི་རྒྱུད་དང་། ཞིང་ལ་རབ་ཏུ་དང་བའི་དབང་གི་སེམས་ཀྱི་ཡོན་ཏན་དམན་པ་དང་། བར་མ་དང་། ཁྱད་པར་འཕགས་པའི་ལས་ཀྱི་ཁྱད་པར་གྱིས་རྣམ་པ་དེ་ལྟ་བུ་ཉིད་དུ་སྐྱེ་བར་འགྱུར་རོ། །གང་གི་ཕྱིར་དོན་དང་ལྡན་པའི་ཚུལ་ཁྲིམས་སླུ་བ་མེད་པའི་འབྲས་བུ་ཡང་ལས་རྣམས་དང་འདྲ་བ་ཡིན་ན་སྡོམ་པ་འཛིན་པ་བཟུང་བས་མྱ་ངན་ལས་འདས་པའི་མཐར་ཐུག་པར་འགྱུར་བ་དེའི་དེ་ལྟར་འདིར་སྐྱེ་བར་འགྱུར་བ་ལ་ལྟ་སྨོས་ཀྱང་ཅི་དགོས། སྡོམ་པའི་ཚུལ་ཁྲིམས་དེ་དག་ཀྱང་རྣམ་པ་དུ་ཞིག་ཡོད་པ་ཡིན་ཞེ་ན། དེ་ལ་མདོར་བསྡུ་ན་འཁོར་བཞིའི་སྡོམ་པའོ། །དེ་དེར་གཏོགས་པའི་བཞི་ནི་དགེ་སྦྱོང་དང་། དགེ་སྦྱོང་མ་དང་། དགེ་བསྙེན་དང་། དགེ་བསྙེན་མའི་སྟེ། དེ་དག་ནི་འཁོར་རྣམ་པ་བཞི་ཡིན་ནོ། །དེ་ལ་ཡང་དེ་དག་གི་སྡོམ་པ་ནི་གང་ཡིན། རྣམ་པ་ནི་དུ་ཞིག་ཡོད། དེ་དག་གི་སྡོམ་པ་རྣམས་ཐ་དད་པར་ནི་ཇི་ལྟར་འགྱུར་བ་ཡིན་ན། དེ་ལ་དགེ་བསྙེན་མདོར་བསྡུ་ན་རྣམ་པ་བཞིའོ། །བཞི་པོ་རྣམས་གང་ཞེ་ན། ཕྱོགས་གཅིག་ལ་སྤྱོད་པར་གྱུར་པ་དང་། མཐར་ཐུག་པར་སྤྱོད་པ་དང་། ཐམས་ཅད་ལ་སྤྱོད་པ་དང་། བསླབ་པའི་གཞི་རྣམས་ལས་སྡོམ་པ་གཅིག་བླངས་པའོ། །མཐར་ཐུག་པར་སྤྱོད་པ་ནི་བསླབ་པའི་གཞི་སྡོམ་པ་བླངས་པ་ལ་སྤྱོད་པའམ་ཕལ་ཆེར་ལ་གནས་ནས་སྤྱོད་པ་སྟེ། སྡོམ་པའི་གཞི་དེ་ཡང་ཡང་དག་པར་འཛིན་ཏོ། །ཐམས་ཅད་ལ་སྤྱོད་པ་ནི་བསླབ་པའི་གཞི་ལྔ་ཡང་དག་པར་འཛིན་པའོ། །གཞན་ཡང་རྣམ་པ་བཞི་སྟེ། སྔ་ཕྱིར་བསླབ་པའི་{{page:{number:1291,folio:104a,volume:70}}}གཞི་ལ་སྤྱོད་པ་དང་། ཀུན་ཏུ་ཉམས་པ་མེད་པར་སྤྱོད་པ་དང་། འགྱོད་ནས་སྤྱོད་པ་དང་། ཐམས་ཅད་ཀུན་ཏུ་ཉམས་པར་སྤྱོད་པའོ། །དེ་ལ་དགེ་བསྙེན་བསླབ་པའི་གཞི་ལ་སྔ་ཕྱིར་སྤྱོད་པ་ནི་གང་བསླབ་པའི་གཞི་རྒྱ་མཚོ་ལ་སྔ་ཕྱིར་བགྲོད་པར་བྱེད་པས་སྔ་ཕྱིར་བགྲོད་པར་བྱེད་དོ། །དེ་དང་པོ་ཁོ་ནར་གསུམ་ལ་སྐྱབས་སུ་འགྲོ་བའི་དགེ་བསྙེན་དུ་འགྱུར་རོ། །ཕྱི་ནས་དུས་སྔ་ཕྱིར་སེམས་ཀྱིས་བསྒོམས་ནས་ཡོན་ཏན་ལེགས་པ་དང་ལྡན་པར་བྱས་ཏེ། བསླབ་པའི་གཞི་གཅིག་ལེགས་པར་འཛིན་ནོ། །དེ་ཡང་མ་ཉམས་པ། མ་ཆད་པ། མ་ཟགས་པར་འཛིན་པར་བྱེད་དོ། །དེ་ལ་མ་ཉམས་པའི་རྣམ་པ་འདི་ལྟ་བུ་གང་ཡིན། མ་ཆད་པའི་རྣམ་པ་འདི་ལྟ་བུ་གང་ཡིན། མ་ཟགས་པའི་རྣམ་པ་དེ་ལྟ་བུ་གང་ཡིན་ན། མ་ཉམས་པ་ཞེས་བྱ་བ་ཇི་སྲིད་འཚོའི་བར་དུ་བདག་ཉིད་ཀྱིས་འཛིན་པ་སྟེ། སེམས་ཀྱིས་ཀྱང་སྡོམ་པ་ལས་འདའ་བར་འགྱུར་བ་སེམས་པར་མི་བྱེད་དོ། །གཞན་བྱེད་པ་ན་ཡང་རྗེས་སུ་ཡི་རང་བར་མི་བྱེད་དོ། །བྱེད་པ་ཡང་འགོག་པར་བྱེད་དོ། །དེ་དག་རྣམས་ཆོས་ལ་ཡང་འགོད་པར་བྱེད་དོ། །འདི་ནི་མ་ཉམས་པ་ཞེས་བརྗོད་དོ། །དེ་ལ་མ་ཆད་པ་གང་ཞེ་ན། དེ་ཉིད་ཀྱིས་འདིར་བརྒྱ་ལ་ན་བསླབ་པའི་གཞི་རྣམས་གཏོང་བར་བྱེད་དོ། །གལ་ཏེ་ན་འཛིན་པར་བྱེད་དོ། །ཡང་དང་ཡང་དུ་བཏང་ནས་སླར་ཡང་ལེན་པར་བྱེད་དོ། །རྣམ་པ་འདི་ལྟ་བུ་ནི་ཆད་པ་ཡིན་ནོ། །དེ་ལ་འདིས་ནི་ཆད་པ་དང་བྲལ་བར་བྱས་ཤིང་འཛིན་པར་བྱེད་དོ། །ཇི་ལྟར་ན་མ་ཟགས་པ་འཛིན་པ་ཡིན་ཞིང་ཟགས་པ་ཡང་ཇི་ལྟར་ཡིན་ན། འདི་ནི་བསླབ་པའི་གཞི་ལ་དང་པོ་ཉིད་དུ་རབ་ཏུ་དང་བའི་སེམས་ཀྱིས་དགེ་བའི་བཤེས་གཉེན་གྱི་དྲུང་ནས་བཟུང་བ་ལས་དེ་ཕྱི་ནས་འགྱོད་པ་དང་བཅས་པར་གྱུར་ནས་མི་འཛིན་ནོ། །རྣམ་པར་རྟོག་པའི་ཆུ་བོས་ཁྱེར་རོ། །དེ་སེམས་རྙོག་པ་དང་བཅས་པས་སྤྱོད་པར་བྱེད་དོ། །སེམས་ལ་སྟོབས་མེད་པར་འགྱུར་རོ། །དེ་ཕྱི་ནས་འགྱོད་པའི་མེས་སྲེག་པར་བྱེད་ལ། བསྲེགས་པར་གྱུར་ནས་ཀྱང་ཡོངས་སུ་གཏོང་ངོ་། །ཡོངས་སུ་བཏང་ནས་ཀྱང་ཕྱིར་མི་འཛིན་ཏོ། །འདི་ནི་{{page:{number:1292,folio:104b,volume:70}}}ཟགས་པ་ཞེས་བརྗོད་དོ། །དེས་འདི་ནི་དེ་བཞིན་དུ་མི་འཛིན་ཏོ། །གཞན་ཡང་སྔ་ཕྱི་བར་སྤྱོད་པའི་དགེ་བསྙེན་དེ་ཉིད་མ་ཉམས་པ་དང་། མ་ཆད་པ་དང་། མ་ཟགས་པར་བསླབ་པའི་གཞི་རྣམས་འཛིན་པར་བྱེད་པ་ལ། ཇི་ལྟར་མ་ཉམས་པ་ཡིན་ན། འདིར་སེམས་ལ་དྲི་མ་མེད་པ་རྐོ་ཏྲོག་མ་ཡིན་པའི་དགེ་བར་གྱུར་ནས་ཀྱང་མི་དགེ་བར་འགྱུར་རོ། །ཆུ་ཤིང་གི་ལོ་མ་དང་གློག་དང་འདྲ་བར་དེ་རབ་ཏུ་རྔམ་པར་གྱུར་པའི་སེམས་ཀྱིས་དགེ་བའི་སེམས་སུ་གྱུར་ནས་སྡོམ་པ་འདི་འཛིན་པར་བྱེད་ལ། དེ་རབ་ཏུ་དང་བ་དང་། གུས་པ་དང་བཅས་པར་ཡང་གྱུར་ནས། དེ་ཕྱིས་གལ་ཏེ་ཤེད་ན་མུ་སྟེགས་པའི་གནས་ནས་ཐོས་ན་འགྱོད་པར་གྱུར་ཏེ་རྙོག་པའི་བདག་ཉིད་དུ་གྱུར་ནས་གཏོང་ངོ་། །ཕྱིས་ཡང་དམ་པའི་ཆོས་ཐོས་ནས་འཛིན་པར་བྱེད་དོ། །འདི་ནི་ཉམས་པ་ཡིན་ནོ། །གཞན་ཡང་ཆད་པ་ཇི་ལྟར་ཆད་པར་འགྱུར་བ་ཡིན། འདི་ནི་དགེ་བསྙེན་དག་གྱ་གྱུས་བསླབ་པའི་གཞི་འཛིན་པས་གལ་ཏེ་ན་ལྷ་རྣམས་མཆོད་པར་བྱེད་པ་ན་གལ་ཏེ་ཇི་ལྟར་སངས་རྒྱས་ཀྱིས་གསུངས་པའི་ཆོས་དེས་དགའ་བར་འགྱུར་བའམ། ཡང་ན་ལྷ་དེའི་ཚིག་གིས་བདག་ལ་བདེ་འགྲོར་འབྱུང་བར་འགྱུར་རོ། །དེ་ལྟ་བུ་དེས་དོགས་པར་བྱས་ནས་ཆོས་སྤྱོད་པར་བྱེད་དེ་འདི་ནི་ཆད་པ་ཞེས་བརྗོད་དོ། །གཞན་ཡང་ཟགས་པ་གང་ཞེ་ན། འདི་ན་ནང་སྟོང་པར་གྱུར་པ་རྣམས་ཕྱི་རོལ་ན་སེམས་དགེ་བ་བཞིན་དུ་གཞན་རྣམས་ལ་མཚོན་པར་བྱེད་དོ། །དེ་ཡང་ནང་རུལ་བར་གྱུར་ཀྱང་ཡིད་ཆེས་པ་བསྐྱེད་པའི་དོན་དུ་བསླབ་པའི་གཞི་རྣམས་འཛིན་པར་བྱེད་དོ། །འདི་ནི་ནང་སྟོང་པ་ཡིན་ནོ། །སྔ་ཕྱིར་བསླབ་པའི་གཞི་ལ་སྤྱོད་པའི་དགེ་བསྙེན་དེས་འདི་སྤོང་བར་བྱེད་པ་ཡིན་ནོ། །དེ་ལ་ཇི་ལྟར་ན་ཐུན་ཚགས་སུ་སྤྱོད་པའི་དགེ་བསྙེན་ཡིན་ན་འདི་ལ་བསླབ་པའི་གཞི་གཅིག་བླངས་ནས་དུས་བར་ཆོད་པར་གྱུར་པ་ན་དེ་རྣམ་པར་དཔྱོད་པ་པོར་གྱུར་ནས་བསླབ་པའི་གཞི་གཞན་འཛིན་པར་བྱེད་དོ། །དེ་ལྟར་སྔ་ཕྱི་རིམ་པས་དེའི་དུས་ཀྱི་སེམས་བསྐྱེད་པ་གཅིག་གིས་བླ་མ་གཅིག་མ་ཡིན་པའི་དྲུང་ནས་དེ་ལྟར་ཐུན་ཚགས་སུ་གྱུར་པའི་བསླབ་པའི་གཞི་རྣམས་སྔ་{{page:{number:1293,folio:105a,volume:70}}}ཕྱིའི་དུས་སུ་འཛིན་ནོ། །འདི་ནི་སྔ་ཕྱིར་བསླབ་པ་སྤྱོད་པའི་དགེ་བསྙེན་ཞེས་བྱའོ། །གཞན་ཡང་དགེ་བསྙེན་གཉིས་པ་ཡོད་དེ། ཕྱེད་ཉམས་པར་སྤྱོད་པ་ཞེས་བྱའོ། །ཕྱེད་ཉམས་པར་སྤྱོད་པ་གང་ཞེ་ན། འདི་ན་བསླབ་པའི་གཞི་རྣམས་དུས་གཅིག་ཏུ་ནི་མི་འཛིན་ལ་ཅི་སྟེ་ན་གཉིས་ནི་སྔར་རོ། །དུས་བར་དུ་ཆོད་པར་གྱུར་པས་གསུམ་ནི་ཕྱི་ནས་སོ། །ཇི་སྟེ་ན་གསུམ་ནི་སྔར་རོ། །ཕྱི་ནས་གཉིས་འཛིན་ནོ། །ལེན་པར་ཡང་བྱེད་དོ། །འདི་ལ་ནི་ཕྱེད་ཉམས་པ་སྤྱོད་པ་ཞེས་བྱ་སྟེ། བསླབ་པའི་གཞི་ཕྱེད་ཉམས་པར་གྱུར་པའི་རྒྱུ་གང་ཡིན་པས་སོ། །ཕྱེད་ཉམས་པ་རྣམ་པར་ཡང་འཛིན་ཏོ། །འདི་ལ་ནི་ཕྱེད་ཉམས་པར་སྤྱོད་པའི་དགེ་བསྙེན་ཞེས་བརྗོད་དེ་གཉིས་པའོ། །འགྱོད་པ་དང་བཅས་ནས་འཛིན་པར་འགྱུར་བའི་དགེ་བསྙེན་གསུམ་པ་གང་ཞེ་ན། སྔར་བསླབ་པའི་གཞི་འཛིན་པར་མི་བྱེད་ལ་དོན་ཡོད་པའི་རབ་ཏུ་དང་བ་འབའ་ཞིག་གིས་སངས་རྒྱས་ལ་སོགས་པ་ལ་རབ་ཏུ་དང་བར་འགྱུར་རོ། །དེ་གལ་ཏེ་ཤེད་ན་དགེ་སློང་རྣམས་ཀྱི་དྲུང་ནས་སྡོམ་པའི་འབྲས་བུ་མྱ་ངན་ལས་འདས་པའི་མཐར་ཐུག་པར་འགྱུར་བ་ཐོས་པར་འགྱུར་ལ་འབྲས་བུ་དེ་ཐོས་ནས་ཀྱང་འགྱོད་པའི་མེས་སྲེག་པར་གྱུར་པས་གུས་པ་དང་བཅས་པར་གྱུར་ནས་ཇི་སྲིད་འཚོའི་བར་དུ་བསླབ་པའི་གཞི་རྣམས་འཛིན་པར་བྱེད་དོ། །འགྱོད་པ་དང་བཅས་པའི་དགེ་བསྙེན་ཞེས་བྱ་བ་ནི་འདི་ལ་བརྗོད་པ་ཡིན་ནོ། །གཞན་ཡང་དགེ་བསྙེན་བཞི་པ་ཡོད་དེ། ཐམས་ཅད་ཀུན་ནས་ཚོགས་པར་སྤྱོད་པའོ། །ཐམས་ཅད་ཀུན་ནས་ཚོགས་པར་སྤྱོད་པར་གྱུར་པའི་དགེ་བསྙེན་གང་ཞེ་ན། འདི་ན་དམ་པའི་ཆོས་རྣམས་ལ་ཐོས་པ་དང་ལྡན་པར་གྱུར་ནས་ཚིག་དང་ཚིག་ཏུ་གྱུར་པ་རྣམས་དང་། གནས་རྣམས་དང་། མདོ་དང་མདོ་རྣམས་ལས་རྟེན་ཅིང་འབྲེལ་བར་འབྱུང་བའི་ཆོས་རྣམས་ཀྱང་རྟོགས་ནས་སེམས་འཇོག་པར་བྱེད་ཅིང་དད་པ་དང་ལྡན་པར་གྱུར་པ་དང་། དབང་པོ་དུལ་བས་སྡོམ་པ་ཐམས་ཅད་འཛིན་པར་བྱེད་དེ། དུས་འདིར་བསླབ་པའི་གཞི་ལྔ་ཀ་ཡོངས་སུ་རྫོགས་པར་འཛིན་པར་བྱེད་དོ། །{{page:{number:1294,folio:105b,volume:70}}}ལེགས་པར་འཛིན་པར་བྱེད་དོ། །མ་ཉམས་པ་དང་། མ་ཆད་པ་དང་། མ་ཟགས་པར་ཇི་སྲིད་འཚོའི་བར་དུ་འཛིན་པར་བྱེད་དོ། །དེ་ལ་སྔར་བཤད་པའི་དགེ་བསྙེན་བཞི་པོ་དེ་དག་རྣམས་དང་ཕྱིས་ཀྱི་བཞི་པོ་རྣམས་ཏེ། དེ་ལས་དེ་དག་རྣམས་ཀྱི་དམན་པ་དང་། བར་མ་དང་། ཁྱད་པར་དུ་འཕགས་པ་ནི་རིམ་པ་ཇི་ལྟ་བ་བཞིན་དུ་སྔར་གྱི་མཆོག་དང་། འདིར་ནི་ཀུན་ནས་ཚོགས་པར་སྤྱོད་པ་ཡིན་ནོ། །ཐམས་ཅད་ལས་ཉུང་བ་ནི་སྔ་ཕྱིར་བསླབ་པའི་གཞི་ལ་སྤྱོད་པའོ། །ཐམས་ཅད་ལས་ཉུང་བར་གྱུར་པའི་དགེ་བསྙེན་སྐད་ཅིག་ཙམ་སྡོམ་པ་འཛིན་པར་བྱེད་པ་དེའི་ཡང་གཞལ་དུ་མེད་པ་ཡིན་པས་ན་གཞན་ལྷ་རྣམས་དང་བདུད་ལ་སོགས་པ་དང་། དབང་པོ་རྣམས་ཀྱིས་ཀྱང་མཚུངས་པར་འགྱུར་བ་ནི་མ་ཡིན་ནོ། །དེ་ཅིའི་ཕྱིར་ཞེ་ན། མྱ་ངན་ལས་འདས་པས་ཡོངས་སུ་བསྡུས་པའི་ངོ་བོ་ཡིན་པའི་ཕྱིར་རོ། །ལྷ་དེ་དག་རྣམས་ཐམས་ཅད་ཀྱང་མྱ་ངན་ལས་འདས་པའི་གྲོང་ཁྱེར་དུ་འགྲོ་བ་མ་ཡིན་པའི་ཕྱིར་རོ། །སྡོམ་པ་སྔོན་དུ་འཛིན་པ་ནི་སའི་གནོད་སྦྱིན་གྱིས་སྔོན་ལ། ལེགས་པར་མངོན་པར་མཐོང་ནས་མཆོད་པར་བྱེད་དོ། །ཕྱག་འཚལ་བར་བྱེད་དོ། །བར་སྣང་ལ་རྒྱུ་བའི་གནོད་སྦྱིན་གྱིས་མངོན་པར་མཐོང་ནས་མཆོད་པར་བྱེད་དོ། །ཕྱག་འཚལ་བར་བྱེད་དོ། །ཆོས་དང་ལྡན་པའི་བསམ་པས་ཀྱང་འདི་ལ་ལྷན་ཅིག་ཞབས་འབྲིང་བྱེད་ཅིང་འགྲོའོ། །ལྷ་རྣམས་ལ་ཡང་གོ་བར་བྱེད་དོ། །མཐོང་བའི་ཆོས་ཀྱི་འབྲས་བུ་ཡང་རྒྱལ་པོ་དང་རྒྱལ་པོའི་བློན་པོ་རྣམས་ཡུལ་གྱི་བདག་པོ་དག་གིས་ཀྱང་མཆོད་པར་བྱེད་དོ། །དེ་དག་རྣམས་ཀྱིས་ཡང་ལེགས་པར་སྦྱོར་བར་བྱེད་དོ། །གང་ཡང་འདི་ཕྱི་བཞིན་དུ་ལྷ་རྣམས་ཉེ་བར་གནས་པར་གྱུར་པས་དེ་རྫུ་འཕྲུལ་ཆེ་བར་འགྱུར་བ་དང་། སྟོབས་ཆེ་བར་འགྱུར་རོ། །གནོད་སྦྱིན་ཆོས་བྱེད་པ་མ་ཡིན་པ་གཞན་རྣམས་ཀྱིས་ཀྱང་ཐོ་བཙམ་པར་མི་ནུས་སོ། །གང་གི་ཚེ་སེམས་ཁྲལ་མང་པོ་སྣ་ཚོགས་པ་ཡོད་པར་གྱུར་པ་དེ་དག་རྣམས་ཀྱང་འདིས་བདེ་བར་འགྲུབ་པར་འགྱུར་རོ། །འདིའི་ལས་ཀྱི་མཐའ་རྣམས་ཀྱང་ཚེགས་མེད་པར་འགྲུབ་པར་འགྱུར་{{page:{number:1295,folio:106a,volume:70}}}རོ། །ནད་རྣམས་ཀྱིས་ཀྱང་ཤིན་ཏུ་བར་ཉོན་མོངས་པར་མི་འགྱུར་རོ། །འདིའི་བཞིན་གྱི་མདངས་ཀྱང་གསལ་བར་འགྱུར་རོ། །བདེ་བར་གཉིད་ལོག་ནས་སད་པར་འགྱུར་རོ། །བུ་དང་། བྲན་ཕོ་དང་། བྲན་མོ་དང་ལས་བྱེད་པ་རྣམས་དང་། ཞོ་ཤས་འཚོ་བ་རྣམས་ཀྱང་ལེགས་པར་འཛིན་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོ་ལྷའི་འཇིག་རྟེན་རྣམས་སུ་སྐྱེའོ། །ལྷ་རྣམས་ཀྱི་ནང་ན་ཡང་ཚད་དང་། མདོག་དང་། དབྱིབས་རྣམས་ཇི་ལྟར་སྡོམ་པ་བཟུང་བ་དེ་ཆེས་གཙོ་བོར་འགྱུར་རོ། །དེ་ལྟར་སྡོམ་པ་བཟུང་བའི་ལས་ཀྱི་དབང་གིས་འབྲས་བུ་ཤིན་ཏུ་ཆེ་བར་གྱུར་པ་གང་དག་གིས་དགེ་བ་ཉེ་བར་བསྐྱེད་ནས་ཀྱང་བག་མེད་པར་གྱུར་པས་འཐབ་བྲལ་དུ་ཟད་པར་བྱེད་པ་རྣམས་ནི་སེམས་ལས་ཀྱི་དྲ་བས་ཀུན་ནས་ཉེ་བར་བཅིངས་པའི་སེམས་ཅན་རྣམས་ལས་ཀྱི་དབང་གིས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེའོ། །དེའི་ཕྱིར་དེ་ཉིད་ལ་ཇི་སྲིད་དུ་འཕགས་པའི་ཕྱག་རྒྱར་རྒྱུན་མ་ཆད་ཀྱི་བར་དུ་བསམ་པར་བྱའོ། །གང་ཡང་སེམས་ཀྱི་དབང་གིས་བག་མེད་པར་བསྟེན་པའི་ལྷ་རྣམས་ནི་འཆི་འཕོའི་དུས་ན་ཤིན་ཏུ་འགྱོད་པར་འགྱུར་རོ། །དགེ་བའི་ལས་རྣམས་ཡོངས་སུ་ཟད་ན་དམྱལ་བ་དང་། ཡི་དགས་དང་། དུད་འགྲོ་རྣམས་སུ་འགྲོའོ། །དེའི་ཕྱིར་ན་རིངས་པ་རིངས་པར་བག་མེད་པ་ཉིད་དུ་མ་བྱེད་ཅིག །དགེ་བསྙེན་རྣམས་མཐོང་བའི་ཆོས་ལ་སྐྱོ་བ་བསྐྱེད་པའི་སྡུག་བསྔལ་ནི་བཞི་པའོ། །གང་ཡང་བྱ་བ་རྣམས་ལ་སྤྲོ་བར་གྱུར་པ་དེ་ནི་མྱ་ངན་ལས་འདས་པའི་མཐར་ཐུག་པར་འགྱུར་རོ། །དེ་ལྟར་འཁོར་རྣམ་པ་གཅིག་ཡིན་ཏེ་སངས་རྒྱས་རྣམས་ཀྱི་དགེ་བསྙེན་གྱི་འཁོར་རོ། །དགེ་བསྙེན་མའི་འཁོར་རྣམས་ནི་གང་ཡིན། དགེ་བསྙེན་མའི་འཁོར་ཡང་རྣམ་པ་ནི་དུ་ཡིན་ན། སངས་རྒྱས་རྣམས་ཀྱི་དགེ་བསྙེན་མ་ནི་རྣམ་པ་བཞི་སྟེ། དེ་ནི་དད་པ་ཅན་དང་། རིགས་སུ་རིམ་གྱིས་སྐྱེས་པ་དང་། བཏུལ་བ་དང་། གནས་ལྷན་ཅིག་ཏུ་བྱས་པ་དང་རྣམས་སོ། །དེ་ལ་དད་པ་དང་ལྡན་པའི་དགེ་བསྙེན་མ་དེ་གང་ཞེ་ན། དེ་སྐྱེ་བ་གཞན་དུ་ལེགས་པར་བསྒོས་པའི་རྒྱུད་{{page:{number:1296,folio:106b,volume:70}}}དང་། བསྒོས་པའི་སེམས་དང་། འཇམ་པོར་སེམས་བསྒོམས་པ་དང་། ལེགས་པར་བསྒོས་པའི་རྒྱུད་དང་ལྡན་པས་སངས་རྒྱས་ཀྱི་གསུང་རབ་ཅུང་ཟད་ཙམ་ཡང་ཐོས་ནས་ལེགས་པར་རྟོགས་སོ། །ཡོངས་སུ་རིག་པར་འགྱུར་རོ། །རོ་མྱོང་བར་བྱེད་དོ། །འཇུག་པར་ཡང་བྱེད་དོ། །དེའི་སེམས་ཆོས་འདུལ་བ་དེ་ལ་ཤིན་ཏུ་ལེགས་པར་གནས་པར་བྱས་ནས་སྡོམ་པ་ལེན་ལ་འཛིན་པར་ཡང་བྱེད་དོ། །བུད་མེད་ཀྱི་སེམས་ཀྱིས་ཀྱང་མི་འཕྲོག་གོ། །གཞན་མུ་སྟེགས་ཅན་གྱི་ཚིག་ཉེ་བར་རྙེད་པས་ཀྱང་སེམས་མི་འཕྲོགས་སོ། །གཞན་མུ་སྟེགས་ཅན་རྣམས་དང་ལྷན་ཅིག་ཏུ་གླེང་སླངས་ཀྱང་མི་བྱེད་དོ། །སངས་རྒྱས་ལ་སོགས་པ་འབའ་ཞིག་ལ་སེམས་ཤིན་ཏུ་རབ་ཏུ་དང་བར་འགྱུར་རོ། །བསླབ་པའི་གཞི་ལྔ་ཀ་ཡང་དུས་གཅིག་ཉིད་དུ་པུས་མོ་བཙུགས་ནས་ལེན་ནོ། །དགེ་བསྙེན་མ་འདི་ནི་དད་པ་ཅན་ཞེས་བྱའོ། །དེ་ལ་དགེ་བསྙེན་མ་རིགས་སུ་རིམ་གྱིས་སྐྱེས་པ་གང་ཞེ་ན། འདི་ན་རིགས་སུ་གྱུར་པ་ནི་བཟང་པོ་ཆོས་བྱེད། ཆོས་སྐྱབས་གནས་སུ་བྱེད་པ། ཆོས་སྐྱོབ་པར་བྱེད་པ། ཆོས་དཔུང་གཉེན་དུ་བྱེད་པ། ཆོས་ཀྱི་རིགས་རྒྱུད་ཅན། ཆོས་ལ་སྙིང་པོར་བྱེད་པ། ནེམ་ནུར་མེད་པར་སྤྱོད་པ། རྒོལ་བ་གཞན་རྣམས་ཀྱིས་ནམ་ཡང་ཉེ་བར་འཇོམས་པར་མི་འགྱུར་བ། རྟག་ཏུ་དགེ་བསྙེན་གྱི་ཁྱིམ་དུ་འགྱུར་བ་དང་། སངས་རྒྱས་ལ་སོགས་པ་རྣམས་ལ་ཡང་ཤིན་ཏུ་བར་རབ་ཏུ་དང་བར་འགྱུར་རོ། །དེ་དག་གི་རིགས་སུ་བུ་མོ་གང་སྐྱེས་པ་དེ་རིགས་སུ་རིམ་གྱིས་སྐྱེས་པ་ནས་བཟུང་ནས་དེ་སངས་རྒྱས་ཀྱི་གསུང་རྣམས་ཉན་ནོ། །ཉན་པ་ལས་རྙེད་ནས་དེའི་དོན་དུ་གཅིག་ཏུ་དེ་ལ་ཉན་ནོ། །དེ་རྟག་ཏུ་ལུས་བསྒོམས་པར་གྱུར་པའི་རྒྱུད་ཅན་རྒྱུད་ཡོངས་སུ་བསྒོམས་པར་གྱུར་པའི་དགེ་བསྙེན་མའོ། །དེ་ལ་བཏུལ་བ་ཞེས་བྱ་བའི་དགེ་བསྙེན་མ་གང་ཞེ་ན། གང་དང་པོ་ཉིད་ནས་དད་པ་དང་ལྡན་པར་གྱུར་པ་ལ་སངས་རྒྱས་ལ་སོགས་པ་ལ་ནི་རབ་ཏུ་དད་པར་མ་གྱུར་པའོ། །དེ་གལ་ཏེ་དགེ་བའི་བཤེས་གཉེན་དང་བསྟེན་པས་དད་པ་སྐྱེད་པར་བྱེད་ལ་དེས་དེ་ལ་བསྟེན་པས་བྱས་པའི་ཡོན་ཏན་གྱིས་སྡོམ་པ་ཡང་ཡོངས་སུ་{{page:{number:1297,folio:107a,volume:70}}}རྫོགས་པའམ། ཕྱོགས་གཅིག་པའམ། སྣ་འགའ་སྤྱོད་པ་རྣམས་ཀྱང་འཛིན་པར་བྱེད་དོ། །དགེ་བསྙེན་མ་བཏུལ་བ་ཞེས་བྱ་བ་ནི་དེ་ཡིན་ནོ། །དེ་ལ་དགེ་བསྙེན་མ་གནས་ལྷན་ཅིག་ཏུ་བྱས་པ་ཞེས་བྱ་བ་དེ་གང་ཡིན་ན། འདི་ན་གང་ཡང་གཞན་མུ་སྟེགས་ཅན་དང་ལྷན་ཅིག་ཏུ་བརྗོད་པར་གྱུར་ལ་དེ་དག་དང་ཡང་ལྷན་ཅིག་ཏུ་གནས་པར་བྱེད་ལ་དེ་དག་གི་སྤྱོད་ལམ་རྣམས་ཀྱང་ཉེ་བར་འཛིན་པར་བྱེད་དོ། །ཉེ་བར་བཟུང་ནས་ཀྱང་གལ་ཏེ་དགེ་སྦྱོང་ཉེ་བར་འོངས་པར་གྱུར་ན་དེ་དེ་དག་རྣམས་ཀྱི་སྤྱོད་ལམ་ཡང་ཉེ་བར་འཛིན་པར་བྱེད་དོ། །དེ་ཡང་ཁྱད་པར་དུ་གྱུར་པ་ཁོ་ནའི་དབྱིབས་སུ་གྱུར་པ་དང་། ཟས་ལ་སྤྱོད་པ་དང་། ཆོས་གོས་གྱོན་པ་དང་། འགྲོ་བ་དང་འོང་བའི་ཡོན་ཏན་རྣམས་རབ་ཏུ་ཞི་བའི་སྤྱོད་ལམ་མཐོང་ནས་སྐྱབས་སུ་འགྲོ་བའི་རིམ་གྱིས་གཞན་མུ་སྟེགས་ཅན་རྣམས་དང་། དགེ་སྦྱོང་རྣམས་ལས་ཁྱད་པར་དུ་འཕགས་པ་ལེགས་པར་གྱུར་པ་སངས་རྒྱས་ལ་སོགས་པ་ལ་རབ་ཏུ་དང་བ་དང་དེས་གདུལ་བ་ཡང་ཡིན་ལ་སྡོམ་པ་ཡང་འཛིན་པར་བྱེད་དོ། །འདི་ནི་གནས་ལྷན་ཅིག་ཏུ་བྱས་པ་ཞེས་བྱ་བའི་དགེ་བསྙེན་མ་ཡིན་ནོ། །དེ་རྣམས་ཀྱང་བཞི་བཞི་དགེ་བསྙེན་དང་། དགེ་བསྙེན་མ་རྣམས་ཡིན་ལ་དགེ་བསྙེན་མ་བཞི་མདོར་བསྡུས་ནས་ནི་རྣམ་པར་གཞག་པ་ཡིན་ལ། གལ་ཏེ་ཤེད་ན་མོས་པའི་དབང་དང་མོས་པའི་དབང་གིས་དང་། སེམས་ཀྱི་རྒྱུད་ཀྱི་དབང་གིས་དང་། རྐྱེན་གྱི་དབང་གིས་ཀྱང་གང་ཁོ་ན་སྔར་བརྗོད་པའི་དགེ་བསྙེན་རྣམས་ཀྱིས་དགེ་བསྙེན་མ་ལ་ཡང་འགྱུར་རོ། །ཆོས་འདུལ་བའི་རྐྱེན་གྱིས་དགེ་བསྙེན་མ་ལ་ཡིན་པ་ནི་སྔར་བཤད་པའི་དགེ་བསྙེན་ལ་ཡང་འཇུག་པ་ཡིན་ནོ། །སེམས་ཀྱི་རྒྱུད་ཀྱི་དབང་གིས་དེ་ཡང་འདྲེན་མར་སྤྱོད་པ་ཞེས་བྱའོ། །དགེ་བསྙེན་དང་དགེ་བསྙེན་མ་དེ་དག་ཐམས་ཅད་ཀྱང་དགེ་བའི་སྐལ་བ་ཅན། ཡང་དག་པའི་ལྟ་བ་ཅན། ཡང་དག་པའི་ལྟ་བ་སྔོན་དུ་བཏང་བ་རྣམས་དམན་པ་དང་། བར་མ་དང་། ཁྱད་པར་དུ་འཕགས་པའི་སེམས་ཀྱིས་རྒྱུད་ཀྱིས་ལུས་ཞིག་པ་ན། མཐོ་རིས་བདེ་འགྲོ་ལྷའི་རིས་རྣམས་{{page:{number:1298,folio:107b,volume:70}}}ཀྱི་འཇིག་རྟེན་དམན་པ་དང་། བར་མ་དང་། ཁྱད་པར་དུ་འཕགས་པ་རྣམས་སུ་སྐྱེའོ། །དེ་ལ་འགའ་ཞིག་ནི་འཐབ་བྲལ་གྱི་ལྷ་རྣམས་གང་དག་གི་ནང་དུ་སྐྱེ་སྟེ། དེ་ཇི་ལྟར་ཚུལ་ཁྲིམས་ཀུན་ཏུ་སྤྱད་ཅིང་ཉེ་བར་བསགས་པར་གྱུར་པའི་རྣམ་པ་དེ་ལྟ་བུར་འགྱུར་རོ། །དེ་བཞིན་དུ་ལྷ་རྣམས་ཀྱི་རིས་གཞན་དུ་ཡང་ཚུལ་ཁྲིམས་དགེ་བར་གྱུར་པ་གང་དག་ཁོ་ནས་ཉེ་བར་བསྐྱེད་པར་གྱུར་ནས་ལྷ་རྣམས་བག་མེད་པར་སྤྱོད་པར་འགྱུར་ཏེ། ཅི་སྲིད་ཐ་མར་འཕགས་པའི་ཕྱག་རྒྱ་ཐོབ་པར་གྱུར་པ་དེ་སྲིད་ན་ཕྱིར་ཡང་སྤྱོད་པ་ནི་མ་ཡིན་ནོ། །དེ་དག་རྣམས་བསོད་ནམས་ཟད་ནས་ཕྱིས་ཡང་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེའོ། །བསོད་ནམས་ཟད་པར་གྱུར་པ་ཡང་བག་མེད་པའི་སྐྱོན་གྱིས་ཡིན་ལ་གང་ཡང་བག་མེད་པས་བག་མེད་པར་སྤྱོད་པ་མ་ཡིན་པ་དེ་ནི་བདེ་བ་ནས་བདེ་བའི་གོ་འཕང་དུ་འགྲོ་སྟེ། དེའི་ཚུལ་ཁྲིམས་དེ་ལེགས་པར་བསྒོམས་པ་དང་ཤིན་ཏུ་རྣམ་པར་དག་པར་གྱུར་པའི་གཟི་བརྗིད་ཀྱིས་ཡིན་ནོ། །དེའི་ཕྱིར་ན་བག་མེད་པས་ཅུང་ཟད་ཀྱང་མ་གནས་ཤིག །བག་མེད་པ་རྣམས་ནི་དུག་དང་འདྲ་བའོ། །བྱིས་པའི་སྐྱེ་བོ་ཐམས་ཅད་རབ་ཏུ་འཇོམས་པར་བྱེད་པ་དོན་ཐམས་ཅད་རླག་པར་བྱེད་པ་འཁོར་བ་ཐམས་ཅད་དུ་འཆིང་བར་བྱེད་པ་ཡིན་ནོ། །དེ་ལྟ་བས་ན་བག་མེད་པ་རྣམས་ནི་ལྷའམ་མི་རྣམས་ཀྱིས་ཀྱང་མི་བྱའོ། །གང་ཡང་ལྷ་དང་མི་རྣམས་ཀྱང་རུང་སྟེ། རྣམ་པ་དེ་ལྟ་བུའི་ཚུལ་ཁྲིམས་ཀྱིས་མཛེས་པར་གྱུར་ནས་སྐྱེ་བོ་རྣམས་བག་མེད་པའི་སྐྱོན་གྱིས་འདའ་བར་བྱེད་པ་དེ་ནི་ཤིན་ཏུ་བསླུས་པའི་རྙེད་པ་ཅན་དུ་འགྱུར་ནས། ངན་འགྲོར་གྱུར་པའི་འཁོར་བར་ཡང་དུས་ཡུན་རིང་དུ་ཡང་འཁོར་བར་ཡོངས་སུ་འཁྱམ་པར་འགྱུར་རོ། །དེ་ལྟར་མུ་སུ་ལུན་དྷ་འདིས་ལྷ་དེ་དག་རྣམས་ལ་སྟོན་པར་བྱེད་དོ། །གང་སེམས་ཅན་རྣམས་ལ་ཐུགས་བརྩེ་བ་པོ་བཅོམ་ལྡན་འདས་དེས་ལྷ་དང་མི་རྣམས་ལ་ཕན་པའི་དོན་དུ་རྫུ་འཕྲུལ་མཛད་ནས་སྤྲུལ་པའི་མཆོད་རྟེན་ན་བྱང་བུ་ལ་བྲིས་པ་དེ་ཐོས་ནས་ཀྱང་ལྷ་རྣམས་ཤིན་ཏུ་ཡིད་བྱུང་བར་གྱུར་པས་ཀྱང་འཁོར་བ་ལ་སྐྱོ་བ་སྐྱེའོ། །བག་མེད་པ་རྣམས་ཀྱང་དུག་བཞིན་དུ་སྤོང་ངོ་། །{{page:{number:1299,folio:108a,volume:70}}}དགེ་བསྙེན་དང་དགེ་བསྙེན་མའི་རྣམ་གྲངས་རྣམས་ནི་བཤད་ནས་དགེ་སྦྱོང་གི་འཁོར་རྣམས་ནི་གང་དག་ཡིན། རྣམ་པ་ནི་དུ་ཡོད། ཡོན་ཏན་ནི་ཅི་ཡིན། ཅིས་གནས་པ་ཡིན། སྡོམ་པ་ཇི་ལྟ་བུ་ཡིན། དགེ་སྦྱོང་རྣམས་ཀྱི་སྡོམ་པ་སྐྱེ་བའི་རྣམ་པ་རྣམས་ནི་དུ་ཞིག་ཡོད་ཅེ་ན། བཅོམ་ལྡན་འདས་ཀྱི་དགེ་སྦྱོང་མ་དང་། དགེ་སྦྱོང་གང་དག་ཀྱང་མྱ་ངན་ལས་འདས་པའི་དོན་དུ་སྤྱོད་པར་བྱེད་པ། ཉིན་དང་མཚན་དུ་བསམ་གཏན་བྱེད་པ་དང་། བརྩོན་འགྲུས་རྩོམ་པས་བདུད་ཀྱི་འཁོར་རྣམས་རྣམ་པར་སྐྲག་པར་བྱེད་པར་གྱུར་པ་དེ་དག་རྣམས་ལ་དགེ་སྦྱོང་མ་རྣམ་པ་དུ་ཡོད་ན་མཁས་པ་གསལ་བ་དུལ་བ། འཇིགས་པ་མེད་པ་མྱ་ངན་ལས་འདས་པའི་གྲོང་ཁྱེར་དུ་འགྲོ་བ་པོ་དེ་ཁོ་ན་ཉིད་ལ་རྗེས་སུ་དཔྱོད་པར་གྱུར་པ་རྣམས་ཀྱིས་ཀྱང་ཚུལ་ཁྲིམས་དང་ལྡན་པར་གྱུར་ནས་རྗེས་སུ་དཔྱོད་པར་གྱུར་ན་ནི་མྱ་ངན་ལས་འདས་པའི་གྲོང་ཁྱེར་དུ་འཇུག་པར་ནུས་པ་ཡང་ཡིན་ནོ། །འདི་ན་བུད་མེད་ཡོན་ཏན་ཇི་ལྟ་བུ་རྣམས་དང་ལྡན་པ་ཡིན་ན་སྦྱོར་བ་རྣམས་ཐམས་ཅད་ཉིད་ལ་མཆོག་ཏུ་གྱུར་པ་ཐམས་ཅད་དུ་མུན་པ་རྣམས་སོ། །དེ་བཞིན་དུ་གྱུར་པ་ལས་དང་པོ་ཁོ་ན་ཐམས་ཅད་ཉིད་ནས་དེ་ཁོ་ན་ཉིད་ལ་སོ་སོར་རྟོག་པར་བྱེད་དེ། སྐྱེས་པ་དང་བདག་ཉིད་ཀྱི་ལུས་ལ་ཡང་སྟེ་དེས་སྐྱེས་པ་ན་སོ་མཉམ་པ་རྣམས་དང་། མཉམ་པ་བས་ལྷག་པ་རྣམས་མཐོང་ནས་སྤུན་དང་བུའི་འདུ་ཤེས་ཀྱིས་སྒོམ་པར་བྱེད་དོ། །དེ་ལ་དེ་དག་རྣམས་ནི་དགེ་སྦྱོང་གི་རྩ་བ་རྣམ་པ་གསུམ་ཡིན་པ་ལ་འདི་ལྟ་སྟེ། སྦྱོར་བ་ལས་བར་དུ་གཅོད་པར་བྱེད་པའི་བློའོ། །ཉིན་མོ་དང་མཚན་མོར་རམ། གཉིད་ལོག་པ་དང་སད་པ་རྣམས་སམ། དོན་གཞན་ལ་རབ་ཏུ་ཆགས་པའི་བྱིས་པ་རྣམས་སམ། གཞོན་ནུ་རྣམས་སམ། རྒན་པོ་རྣམས་སམ། མཉམ་པར་གནས་པ་རྣམས་སམ། མི་མཉམ་པར་གནས་པ་རྣམས་སམ། སྐྱིད་པར་གྱུར་པ་རྣམས་སམ། ནད་མེད་པ་རྣམས་སམ། ནད་པ་རྣམས་སམ། འབད་པ་དང་བཅས་པ་རྣམས་སམ། བརྩོན་འགྲུས་དམན་པ་རྣམས་སམ། བསྲུངས་པ་རྣམས་སམ། རིགས་ལ་ལེགས་པར་གནས་པ་རྣམས་{{page:{number:1300,folio:108b,volume:70}}}སམ། བསྲུངས་པ་དང་རིགས་མཉམ་པ་རྣམས་སམ། གཟུགས་བཟང་བ་རྣམས་སམ། གཟུགས་ངན་པ་རྣམས་སམ། ལམ་ན་གནས་པ་རྣམས་སམ། ཁྱིམ་ན་གནས་པ་རྣམས་སམ། ཡུལ་ལྗོངས་གང་བའི་གསེབ་ཏུ་སོང་བ་རྣམས་སམ། ཁང་པ་སྟོང་པ་ན་གནས་པ་རྣམས་སམ། ཆ་བྱད་བཟང་བ་རྣམས་སམ། ཆ་བྱད་ངན་པ་རྣམས་སམ། བག་ཡངས་སུ་གནས་པ་རྣམས་སམ། བཙོན་ཁང་ན་བཅིངས་པ་རྣམས་སམ། བདག་པོས་བསྐྱངས་པ་རྣམས་སམ། བྱིས་པ་ནས་བསྐྱངས་པ་རྣམས་སམ། བླ་མ་དང་ཉེ་བའམ་འོག་མ་རྣམས་དང་ཉེ་བ་ཡང་རུང་དེ་བཞིན་དུ་ན་ཚོད་མཉམ་པས་རྗེས་སུ་འཐུན་པ་རྣམས་དང་། ཉེ་བའམ་ནད་ཀྱིས་ལྷག་པར་གཟིར་བ་རྣམས་ཀྱང་རུང་སྟེ། དེ་དག་རྣམས་ཉིད་ཐམས་ཅད་ལ་ཡང་བུད་མེད་རྣམས་ཉིད་རྟག་ཏུ་བདག་ཉིད་ཐམས་ཅད་ཀྱིས་དང་། དུས་ཐམས་ཅད་དང་། གནས་སྐབས་ཐམས་ཅད་དུ་རྟག་པ་ཁོ་ནར་འདོད་ཆགས་སྙིང་ལ་ཀུན་ཏུ་བཅིངས་པས་རྗེས་སུ་འཇུག་པར་བྱེད་དོ། །དཔེར་ན་ཉི་མ་ནི་འོད་དང་ལྡན་ལ་མེས་ནི་སྲེག །ས་གཞི་ནི་སྲ། རླུང་ནི་ཡང་ཞིང་གཡོ་བ་ཉིད། ཆུ་ནི་རླན་ཞིང་གཤེར་བར་གྱུར་པ་རྣམས་ལ་ཡང་ཇི་ལྟར་འབྱུང་བ་ཆེན་པོ་བཞིའི་རང་གི་མཚན་ཉིད་མཐར་ཐུག་པའི་བློ་འབྱུང་བར་འགྱུར་རོ། །དེ་ལྟར་བུད་མེད་རྣམས་ཐམས་ཅད་དུ་ཡང་དུས་ཐམས་ཅད་དུ་རྟག་པར་འདོད་ཆགས་རྗེས་སུ་འབྲེལ་པ་འདོད་ཆགས་ཕྱི་བཞིན་རྗེས་སུ་འབྲང་བ་ཡིན་ནོ། །དེ་ཉིད་ལས་དྲི་མ་གཞན་གཉིས་འབྱུང་སྟེ། འདི་ལྟར་ཕྲག་དོག་དང་སེར་སྣའོ། །དེ་དག་གཉིས་ལས་རྗེས་སུ་འབྲང་བ་ནི་དྲི་མ་ལྷན་ཅིག་སྐྱེས་པ་གཅིག་ཡིན་ཏེ། འདི་ལྟ་སྟེ། གཡོའོ། །དེའི་རྗེས་སུ་འགྲོ་བ་དྲི་མ་གཞན་འདི་ལྟ་སྟེ། སླུ་བར་བྱེད་པའོ། །དེའི་རྗེས་སུ་འབྲང་བའི་དྲི་མ་གཞན་རྣམས་ནི་འདི་ལྟ་སྟེ། སྲིད་པ་ལས་མི་འབྲལ་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་དབྱིབས་ལེགས་པ་ལ་རྗེས་སུ་ཆགས་པར་འགྱུར་ཞིང་མི་མཉམ་པར་གནས་པ་རྣམས་སྤོང་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་རྩབ་ཧྲལ་ཅན་ནོ། །དེའི་རྗེས་སུ་{{page:{number:1301,folio:109a,volume:70}}}འགྲོ་བ་དྲི་མ་གཞན་རྣམས་ནི་རྟག་ཏུ་རང་གི་སྐྱེ་བོ་དང་རྩ་ལག་རྣམས་དང་ལྷན་ཅིག་ཏུ་འཐབ་རྩོད་བྱེད་པའོ། །དེའི་རྗེས་སུ་འགྲོ་བ་དྲི་མ་གཞན་རྣམས་ནི་རྟག་ཏུ་འབྱེད་པའི་སྤྱོད་པ་ལ་ངེས་པར་སྤྲོ་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་རྒྱབ་ཀྱི་ཤ་ཟ་བར་བྱེད་པའོ། །དེའི་རྗེས་སུ་འགྲོགས་པའི་དྲི་མ་རྣམས་ནི་བགྲོད་པར་བྱ་བ་མ་ཡིན་པ་བགྲོད་པའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་ཡིད་ཆེས་པ་མི་སྐྱེ་བའོ། །དེའི་རྗེས་སུ་འབྲང་བ་དྲི་མ་གཞན་རྣམས་ནི་བུད་མེད་གཞན་རྣམས་ལ་དབྱེ་བའི་སྤྱོད་པ་སློབ་པར་བྱེད་པའོ། །དེའི་རྗེས་སུ་སོང་བའི་དྲི་མ་གཞན་རྣམས་ནི་གང་ལ་ཡང་དགའ་བ་མེད་པའོ། །དེའི་རྗེས་སུ་འཇུག་པའི་དྲི་མ་གཞན་རྣམས་ནི་གསུས་པ་བསྐྱོད་པར་བྱེད་པའོ། །དེའི་རྗེས་སུ་འཇུག་པའི་དྲི་མ་གཞན་རྣམས་ནི་ཡུལ་ལྗོངས་རྣམས་འཇིག་པར་བྱེད་པའོ། །དེའི་རྗེས་སུ་འཇུག་པའི་དྲི་མ་གཞན་རྣམས་ནི་མུན་པ་ནས་མུན་པའི་ཁྲོད་དུ་གྱུར་པ་དམྱལ་བ་རྣམས་ཁོ་ནར་འགྲོ་བ་ཡིན་པའི་ཕྱིར་ན་འཆིང་བ་དང་། དུག་དང་། མཚོན་དང་། གཡང་ས་དང་། མེ་དང་། ངམ་གྲོག་དང་། སྦྲུལ་ལ་སོགས་པ་དང་འདྲ་བ་ནི་བུད་མེད་རྣམས་ཡིན་ནོ། །གལ་ཏེ་ཤེད་ན་དཀོན་མཆོག་གསུམ་མཐོང་བ་དང་། བསྙད་པ་དང་། སངས་རྒྱས་ཀྱི་ཆོས་བསྒྲགས་པས་ཀྱང་སེམས་འཇམ་པོར་བྱས་པར་གྱུར་ན་དེའི་གཉེན་པོ་རྣམས་ནི་འདིར་ཤིན་ཏུ་ངོ་མཚར་བ་ཡིན་ཏེ། རྣམ་པ་དེ་ལྟ་བུར་མ་བགྲུངས་པའི་སྐྱེ་བོ་རྣམས་ཀྱང་གང་གི་ཕྱིར་ཐབས་ཀྱི་རིམ་པ་རྣམས་ཀྱིས་རང་གི་རྒྱུད་སྦྱོང་བར་འགྱུར་ཞིང་གཞན་རྣམས་ཀྱི་རྒྱུད་ཀྱང་སྦྱོང་བར་བྱེད་པར་འགྱུར་རོ། །དད་པས་རབ་ཏུ་བྱུང་བས་ལེགས་པར་སྦྲེལ་བར་གྱུར་པས་དགེ་བ་བསྒོམས་པའི་རྒྱུད་ཀྱི་ངོ་བོར་གྱུར་པའམ། དེ་ཡང་ན་དགེ་བའི་བཤེས་གཉེན་རྣམས་ལ་བསྟེན་པས་ཀྱང་རུང་སྟེ། དེ་ཇི་སྐད་བཤད་པའི་སྐྱོན་གྱི་མུན་པའི་ཚོགས་རྣམས་ཐོག་མ་མེད་པའི་དུས་ནས་སེམས་ཀྱི་རྗེས་སུ་འབྲེལ་པ་རྣམས་རྣམ་པར་འཇིག་པར་འགྱུར་བ་ནི་ཇི་ལྟར་ཉི་མ་ཤར་བར་གྱུར་པ་ན་རིའི་ཕུག་དང་གསེབ་རྣམས་སུ་ཞུགས་པའི་མུན་པའི་ཚོགས་གནས་དུ་མ་རྣམས་ན་གནས་པ་རྣམས་འཇོམས་{{page:{number:1302,folio:109b,volume:70}}}པར་འགྱུར་རོ། །དེ་བཞིན་དུ་དམ་པའི་ཆོས་ཀྱི་ཉི་མའི་གཏམ་རྣམས་གླེང་སླངས་པར་གྱུར་ན་སྐྱོན་གྱི་རི་བོ་རྣམས་ངེས་པར་རྣམ་པར་འཇིག་པར་འགྱུར་རོ། །དེའི་ཕྱིར་ན་རྣམ་པ་དེ་ལྟ་བུ་རྣམས་རབ་ཏུ་འབྱུང་བར་འདོད་པ་དང་། དགེ་སྦྱོང་མ་རྣམས་ཀྱིས་དང་པོ་ཁོ་ནར་སྐྱེས་བུ་དམ་པ་མ་ཡིན་པ་རྣམས་ལ་བསྟེན་པར་མི་བྱའོ། །གང་ཇི་སྐད་དུ་བསྟན་པའི་ཡང་དག་པའི་གཉེན་པོར་གྱུར་པ་དེ་དག་རྣམས་ནི་དགེ་བའི་བཤེས་གཉེན་དེས་སྟོན་པ་ཡིན་པའི་རྒྱུའི་ཕྱིར་རོ། །ལམ་དམ་པར་རབ་ཏུ་འཇོག་པར་ཡང་བྱེད་དོ། །སྡུག་བསྔལ་རྣམས་ལས་རྣམ་པར་གྲོལ་བར་བྱས་ནས་བདེ་བ་ལ་འཇོག་པར་བྱེད་དོ། །ལེགས་པའི་ལམ་ཡང་རབ་ཏུ་སྟོན་པར་བྱེད་དོ། །ཐོག་མ་མེད་པའི་དུས་ནས་འཇུག་པ་ཅན་གྱི་མུན་པ་རྣམས་ཀྱང་འཇོམས་པར་བྱེད་དོ། །དགེ་བའི་ལམ་སྲང་རྣམས་ཀྱང་ཉེ་བར་འདོམས་པར་བྱེད་དོ། །དུས་རིང་པོ་ནས་རང་ཉིད་དམ་པར་ཟུག་པའི་འདོད་ཆགས་ལ་སོགས་པའི་ཟུག་རྔུ་རྣམས་གཏན་ནས་འདོན་ནོ། །སྲེད་པའི་ངམ་གྲོག་ཏུ་སོང་བ་རྣམས་ལས་ཡོངས་སུ་སྐྱོབ་པར་བྱེད་དོ། །རྟག་པར་རྒ་བ་མེད་པ་འཆི་བ་མེད་པའི་གྲོང་ཁྱེར་གྱི་བདེ་བའི་གོ་འཕང་ཡང་ལེགས་པར་སྟོན་ནོ། །དེའི་ཕྱིར་ན་དྲི་མ་དེ་དག་རྣམས་ལས་གོ་བཟློག་པའི་ཚིག་དེ་རྣམས་བདག་གིས་བསྟན་པར་བྱའོ། །སྔ་ཕྱིའི་རིམ་པ་ཇི་ལྟ་བ་བཞིན་དུ་ཡོངས་སུ་བསྒྲགས་པ་རྣམས་གོ་རིམས་ཇི་ལྟ་བ་བཞིན་དུ་དྲི་མ་རྣམས་དེ་ལས་བཟློག་པ་རྣམས་ཀྱིས་རབ་ཏུ་འཇོམས་པར་འགྱུར་རོ། །འདི་དག་རྣམས་ཐམས་ཅད་ནི་དེ་ཁོ་ན་བཞིན་དུ་བུད་མེད་རྣམས་ལ་ཡིན་གྱི་སྐྱེས་པ་རྣམས་ལ་ནི་ཕལ་ཆེར་མ་ཡིན་ན། བུད་མེད་རྣམས་ལ་ནི་ཕྲག་དོག་དང་སེར་སྣ་དག་ཕལ་ཆེ་བ་ཡིན་ནོ། །དེ་དག་རྣམས་ལ་ནི་ལུགས་དང་འཐུན་པ་ལ་ལུགས་ལས་བཟློག་པས་གཉེན་པོར་འགྱུར་བ་དང་། འཁོར་བ་ལ་ངེས་པར་འབྱིན་པར་ཡང་འགྱུར་རོ། །འདོད་ཆགས་ལྷག་པའི་བུད་མེད་དེ་རྣམས་ལ་མི་སྡུག་པའི་གཉེན་པོས་ཡང་དག་པ་ཇི་ལྟ་བ་བཞིན་དུ་ལུས་ལ་ལྟ་བ་ནི་ནད་ཀྱི་གནས་མི་གཙང་བ་རྣམས་ཀྱི་ཕུང་པོ་ཐམས་ཅད་ཀྱང་{{page:{number:1303,folio:110a,volume:70}}}བཤང་བའི་གནས་ཀྱི་ཕུང་པོར་གྱུར་པ་དེ་ལ་ལུས་དེ་ཉིད་ལ་རེ་ཞིག་རང་གིའམ་གཞན་གྱི་ཡང་རུང་སྟེ། ལུས་ཀྱི་རང་གི་མཚན་ཉིད་ལ་རབ་ཏུ་དཔྱོད་པར་བྱེད་དེ། ལུས་འདི་ཅི་ལས་བྱུང་བར་འགྱུར་ན་ཁུ་ཆུ་དང་ཁྲག་གཉིས་ཀྱི་མི་གཙང་བའི་ཕུང་པོ་ལས་བསྐྱེད་ཅིང་ཡོངས་སུ་གྱུར་པ་གཉིས་ཀྱིས་བདག་གི་ལུས་བསྐྱེད་པ་ཡིན་པར་དེས་མཐོང་ངོ་། །དེས་ཀྱང་ལུས་གཟུགས་ངན་པ་དང་མི་གཙང་བ་སྟེ། དེས་ཡང་ལུས་དེ་ཉིད་ལ་སོ་སོར་རྟོག་པར་བྱེད་དོ། །གསོན་པའི་ལུས་འདི་ནི་མི་གཙང་བ་ཡིན་ན་གལ་ཏེ་བདག་ཅག་གི་ལུས་དེ་ལ་གཙང་མར་གྱུར་པ་ཅུང་ཟད་ཙམ་ཅིག་ཡོད་དམ་བྱ་བར་རོ། །གཞན་ཡང་དེས་དེ་ཁོ་ན་ཉིད་ཚོལ་ཞིང་ལྟ་བར་བྱེད་པ་ན་ལུས་འདི་ནི་རྨ་དགུ་ནས་མི་གཙང་བ་རྣམས་ཡོངས་སུ་འཛག་པ་ཡིན་ནོ། །བུད་མེད་རྣམས་དང་སྐྱེས་པ་རྣམས་ལ་ཡང་དགུ་ཡིན་ནོ། །དགུ་པོ་རྣམས་ཀྱང་གང་ཞེ་ན། ཉེ་བར་འབྱུང་བ་ལྷག་པར་གྱུར་པ་ནི་བུད་མེད་རྣམས་ཡིན་པ་འདི་ལྟ་སྟེ། ཉེ་བར་གནས་པའི་ནུ་མ་གཉིས་པོ་ལས་སོ། །བཤང་བ་དང་གཅི་བ་དང་སྣའི་བུ་ག་དག་ལས་སྣབས་ཡོངས་སུ་འབབ་བོ། །མིག་གཉིས་ལས་ནི་མཆི་མའོ། །རྣ་བ་གཉིས་ལས་ནི་དྲི་མའོ། །ཁ་ནས་ནི་ཁྲག་དང་རྣག་གོ། །དྲི་ངན་པ་དང་ལྡན་པ་རླུང་དང་། མཁྲིས་པ་དང་། བད་ཀན་དང་། ཁྲག་དང་། བཤང་བ་རྣམས་དང་དེ་ལྟ་བུ་ལ་སོགས་པ་མི་གཙང་བ་གཞན་ཡང་བརྒྱ་ཕྲག་ལུས་ལས་ཡོངས་སུ་འབབ་པ་རྣམས་དེ་ཁོ་ན་ཉིད་བསྒོམས་པས་ཡང་དག་པ་ཇི་ལྟ་བ་བཞིན་དུ་མཐོང་ངོ་། །བདག་ཅག་གིས་ལུས་ལ་གཙང་མར་གྱུར་པ་ནི་ཅུང་ཟད་དམ་བག་ཙམ་ཡང་མི་འབབ་ན་དེ་ལ་སུ་ཞིག་ལུས་འདི་ལེགས་པར་འཛིན་པར་བྱེད། གང་ཡང་རྟེན་འདི་དང་ཕྲད་ནས་གཙང་མ་དེ་དག་རྣམས་ཀྱང་ལུས་འདི་མི་གཙང་བའི་དབང་གིས་གཞན་ཉིད་ཁོ་ནར་འགྱུར་བར་དེས་ཡང་དག་པར་སོ་སོར་རྟོག་པར་བྱེད་པ་ན་གང་དག་རྣམས་ཁོ་ན་ལུས་འདི་དང་འབྲེལ་པར་གྱུར་པ་གཙང་མ་རྣམས་ཐམས་ཅད་ཀྱང་དེ་ཁོ་ན་བཞིན་དུ་མི་གཙང་བར་འགྱུར་བར་མཐོང་ངོ་། །དཔེར་ན་གལ་ཏེ་འདིས་ཟས་དང་སྐོམ་བསོད་པ་རྣམས་ཐམས་ཅད་མེད་པར་གྱུར་ལ། ལུས་དེ་དང་འགྲོགས་{{page:{number:1304,folio:110b,volume:70}}}པས་ཕྱི་སར་འབྱུང་བར་འགྱུར་རོ། །དེ་བཞིན་དུ་ཟོས་པ་རྣམས་ཀྱང་དེ་ལྟར་ནང་དུ་ཐམས་ཅད་དུ་མི་གཙང་བར་བྱེད་པ་ཡིན་ནོ། །ཕྱི་རོལ་དུ་ཡང་ལུས་འདི་དང་སྤྲད་པ་ལས་གཙང་བ་དེ་རྣམས་འདིས་མི་གཙང་བར་བྱེད་དེ། དཔེར་ན་དྲིས་སྒོ་བར་བྱེད་པའི་དྲི་རྣམས་ཐམས་ཅད་ཀྱང་ལུས་དང་བརྟེན་པ་ན་རྔུལ་གྱི་སྐྱོན་གྱིས་དྲི་མི་ཞིམ་པར་འགྱུར་རོ། །དེ་བཞིན་དུ་དྲི་ཞིམ་པོའི་མེ་ཏོག་རྣམས་ཐམས་ཅད་ཀྱང་ལུས་དང་བརྟེན་པས་རྙིངས་པ་དང་དྲི་མི་ཞིམ་པར་ཡང་འགྱུར་རོ། །དགེ་སློང་མ་དེ་དེ་ལྟར་གཞན་ཡང་དེ་ཁོ་ན་ལྟར་ལུས་ལ་སོ་སོར་རྟོག་པར་བྱེད་པ་གང་གིས་ལུས་འདི་ངེས་པར་འཛིན་པ་མའི་ཐ་སྙད་ཀྱིས་ཀྱང་ལུས་འདི་ཡིན་ན་ལུས་འདི་གཙང་ངམ། ཅི་སྟེ་མི་གཙང་བ་ཞིག་ཡིན། དེ་ནས་དགེ་སློང་མ་སོ་སོར་དཔྱད་པར་གྱུར་པ་ན་རིགས་རྒྱུད་རྣམས་ཀྱི་མ་གང་ཡིན་པ་དེ་ཡང་ལུས་སྤྱིར་མི་གཙང་བ་ཡིན་པར་མཐོང་ངོ་། །གཞན་ཡང་དགེ་སློང་མ་དེས་གང་ལ་ཡང་ལུས་འདི་གནས་པའམ་འདུག་པའི་ས་ཕྱོགས་རྣམས་དང་ཡུལ་ཕྱོགས་དག་ཅི་གཙང་བར་འགྱུར་རམ། མི་གཙང་བ་ཡིན་ཞེས་ལུས་དེ་ཉིད་ལ་སོ་སོར་རྟོག་པར་བྱེད་དོ། །དེས་ཡང་དེ་ལྟར་སོ་སོར་བརྟགས་པར་གྱུར་པ་ན་མཆོག་ཏུ་གཙང་བ་ཤིན་ཏུ་ཁྱད་པར་དུ་འཕགས་པའི་ཡུལ་ཕྱོགས་གང་དག་ལ་ལུས་འདི་ཤི་བའམ། གསོན་པ་ཡང་རུང་སྟེ་བཞག་པར་གྱུར་པ་ན་སྲིན་བུ་དང་། དྲི་མ་དང་། སྐྲ་དང་། རུས་པ་དང་བཅས་པ་ཡིན་པས་ཡུལ་ཕྱོགས་ཐམས་ཅད་ཀྱང་དྲི་མི་ཞིམ་པར་ལུས་དང་འབྲེལ་པས་འགྱུར་བར་ཡང་དག་པ་ཇི་ལྟ་བ་བཞིན་དུ་མཐོང་། གཞན་ཡང་ལུས་དེ་ཉིད་ལ་དགེ་སློང་མ་དེས་འདོད་ཆགས་སྤང་བར་བྱ་བའི་ཆེད་དུ་སོ་སོར་རྟོག་པར་བྱེད་དེ། ལུས་འདི་གང་གིས་ཟ་བར་བྱེད་དེ། བྱ་བ་རྣམ་པ་དེ་ལྟ་བུ་དག་གིས་དེ་སོ་སོར་རྟོག་པར་གྱུར་པ་ལས་སྲིན་པོ་དང་ཤ་ཟ་ལ་སོགས་པ་མི་གཙང་བར་གྱུར་པ་རྣམས་ཉིད་ལས་གཞན་རྣམས་གང་ཞིག་གིས་འདི་ཟ་བར་བྱེད། ངང་པ་དང་། ཀཱ་རཎྜ་བ་དང་། ངང་ངུར་པད་མ་གཙང་མ་ལ་སྟེན་པ་རྣམས་ཀྱིས་ནི་མ་ཡིན་ནོ། །ཞེས་ཡང་དག་པ་ཇི་ལྟ་བ་བཞིན་དུ་མཐོང་ངོ་། །དེ་ཡང་ལུས་{{page:{number:1305,folio:111a,volume:70}}}འདི་ཉིད་ལ་ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་པ་ན་མཐོང་བ་འདི་ནི་ཡང་དག་པ་མ་ཡིན་པར་འཛིན་པ་འབའ་ཞིག་པ་ཕྱིན་ཅི་ལོག་ཏུ་གྱུར་པའི་རྟོག་པ་ཚུལ་བཞིན་མ་ཡིན་པ་ཡིད་ལ་བྱེད་པས་ལོང་བར་འགྱུར་ཞིང་སྐྱེས་པ་དང་བུད་མེད་ཞེས་བྱ་བའི་མིང་ཙམ་འདི་ལས་ཀྱང་དེ་བདེན་པ་ཡིན་པར་སྙིང་ལ་སྐྱེ་བར་མཐོང་ངོ་། །དེས་དེ་ལྟར་ངེས་པར་རྟོགས་ནས་ཚུལ་བཞིན་ཡིད་ལ་བྱེད་པས་སོ་སོར་རྟོག་པར་བྱེད་དོ། །དེའི་ཚེ་འདིའི་འདོད་ཆགས་ཐམས་ཅད་ཀྱང་སྤོང་བར་འགྱུར་རོ། །ཆུང་བར་འགྱུར་རོ། །རྩ་བ་ནས་རླག་པར་འགྱུར་ཏེ། གང་གི་ཕྱིར་འདི་ཐམས་ཅད་ཀྱི་རྩ་བ་ཡང་འདི་ལྟ་སྟེ། བུད་མེད་ཀྱི་འདོད་ཆགས་ཞེས་བྱ་བ་ཡིན་ལ། དྲི་མ་གཞན་རྣམས་དེ་ལས་འབྱུང་བ་སྤོང་བ་ཡང་དེ་སྤངས་པ་གཉེན་པོར་གྱུར་པས་སྤོང་བ་ཡིན་ནོ། །ཉི་མ་འདི་གནས་པར་གྱུར་པའི་དུས་ན་མི་རྣམས་ཀྱི་འཇིག་རྟེན་གྱི་འོད་རྣམས་ཀྱང་ནུབ་པར་མི་འགྱུར་ལ། དེ་བཞིན་དུ་འདི་ཡང་ཤིན་ཏུ་ལྷག་པར་གྱུར་པའི་རྩ་བ་ཡིན་ཏེ། དྲི་མ་དེ་བཅོམ་པ་ལས་ཀྱང་དྲི་མ་གཞན་རྣམས་ཀྱང་རབ་ཏུ་བཅོམ་པར་འགྱུར་རོ། །དེ་ལ་གང་ཡང་དགེ་སློང་མ་འདིས་ལམ་འདི་ནས་འདོད་ཆགས་རབ་ཏུ་འཇོམས་པར་བྱེད་དོ། །དེའི་ཚེ་འདིའི་དེ་རབ་ཏུ་བཅོམ་པ་ལས་གཞན་ལྷན་ཅིག་སྐྱེས་པ་རྣམས་རབ་ཏུ་བཅོམ་པ་གང་ཞེ་ན། འདི་ལྟ་སྟེ། ཕྲག་དོག་དང་སེར་སྣའོ། །ཕྲག་དོག་དང་སེར་སྣ་ནི་འདོད་ཆགས་ཅན་ལ་འབྱུང་བ་ཡིན་ནོ། །སྐྱེས་པའམ་བུད་མེད་ཀྱང་རུང་སྟེ། འདོད་ཆགས་ཀྱི་རྩ་བ་ལས་ཆོས་དེ་དག་གཉིས་སོ། །དེ་ཡང་འདོད་ཆགས་རབ་ཏུ་སྤངས་པའམ་བསྲབས་པར་བྱས་པས་ཀྱང་དེ་དག་གཉིས་ཀྱང་བསྲབས་པར་འགྱུར་རོ། །དེ་དག་གཉིས་ལས་ཀྱང་དྲི་མ་གཞན་ཕྱི་བཞིན་ཁོ་ནར་རྗེས་སུ་འབྲེལ་པ་འདི་ཡང་གང་ཞེ་ན། འདི་ལྟ་སྟེ། གཡོའོ། །གཡོ་ནི་ཕྲག་དོག་དང་སེར་སྣ་གཉིས་ཀྱི་རྒྱུ་དག་གིས་བསྐྱེད་པ་ཡིན་ཏེ། དེ་དག་མེད་པར་གྱུར་ན་དེ་ཡང་མེད་པར་འགྱུར་རོ། །གཡོའི་སྟེང་དུ་དྲི་མ་གཞན་འདི་ལྟ་སྟེ། སླུ་བར་བྱེད་པའོ། །ཕྲག་དོག་དང་སེར་སྣ་མེད་པར་གྱུར་ན་སླུ་བར་མི་བྱེད་པར་འགྱུར་རོ། །སླུ་བའི་ཕྱི་བཞིན་{{page:{number:1306,folio:111b,volume:70}}}དུ་དྲི་མ་གཞན་ཡོད་པ་ནི་འདི་ལྟ་སྟེ། སྲེད་པར་གནས་པའོ། །དེ་བཅོམ་པར་གྱུར་ན་མི་འབྱུང་སྟེ། དེ་ལས་སྲེད་པར་གནས་པ་ཉིད་མི་འབྱུང་ངོ་། །དེ་མེད་པར་གྱུར་པས་མཉམ་པར་གནས་པ་རྣམས་འདོད་ཆགས་པར་བྱེད་པ་དང་། མི་མཉམ་པར་གནས་པ་རྣམས་སྤོང་བར་བྱེད་པ་མི་འབྱུང་ངོ་། །དེ་མེད་པས་གང་གི་ཕྱི་བཞིན་འབྲང་བའི་དྲི་མ་གཞན་དེ་ཡང་མི་འབྱུང་ངོ་། །འདི་ལྟ་སྟེ། རྩབ་ཧྲལ་དུ་གྱུར་པའོ། །རྩབ་ཧྲལ་མེད་པས་མེད་པར་གྱུར་པ་ནི་འདི་ལྟ་སྟེ། རྩོད་པ་དང་རྣམ་པར་འབྱེད་པ་རྣམས་ཏེ། བུད་མེད་རྣམས་ནི་ཕལ་ཆེར་ཡང་དབྱེན་བྱ་བའི་བསམ་པ་ཅན་རྣམས་ཡིན་ནོ། །བུད་མེད་རྣམས་ཀྱི་དེ་མེད་པས་དྲི་མ་གཞན་ཕྱི་བཞིན་རྗེས་སུ་འབྲང་བ་ཡང་མེད་པར་འགྱུར་རོ། །གང་ཞེ་ན། འདི་ལྟ་སྟེ། རྒྱབ་ཀྱི་ཤ་ཟ་བའོ། །བུད་མེད་རྣམས་ཕྱི་བཞིན་རྣམ་པར་དབྱེ་བའི་བསམ་པ་ཅན་ཡིན་པ་གང་གི་ཕྱིར་དེ་དག་རྣམས་ཐམས་ཅད་ཀྱིས་ཀྱང་རྒྱབ་ཀྱི་ཤ་ཟ་བར་བྱེད་དོ། །གང་གི་ཚེ་རྣམ་པར་འབྱེད་པ་དེ་སྤངས་པར་གྱུར་པ་དེའི་ཚེ་རྒྱབ་ཀྱི་ཤ་ཟ་བ་སྤངས་པར་འགྱུར་རོ། །དེ་མེད་པར་གྱུར་པས་གཞན་ཕྱིའི་བཞིན་རྗེས་སུ་འབྲེལ་བ་ཡང་མེད་པར་འགྱུར་རོ། །གང་ཞེ་ན། འདི་ལྟ་སྟེ། གསུས་པ་སྐྱོད་པར་བྱེད་པའོ། །བུད་མེད་རྣམས་ནི་གསུས་པ་འགེངས་པ་དང་། གཉིས་སྦྱོར་བ་ལ་ཆེད་དུ་བྱེད་པར་འགྱུར་རོ། །འདི་ལྟ་སྟེ། གསུས་པ་འགེངས་པའི་དྲི་མ་རབ་ཏུ་ཞི་བར་གྱུར་པ་ན་དེའི་ཚེ་བགྲོད་པར་བྱ་བ་མ་ཡིན་པ་བགྲོད་པའི་དྲི་མ་རབ་ཏུ་སྤངས་པར་འགྱུར་རོ། །གང་གི་ཕྱིར་གསུས་པ་འགེངས་པའི་སྐྱོན་གྱིས་བུད་མེད་དག་བགྲོད་པར་བྱ་བ་མ་ཡིན་པའི་སྐྱེས་པ་རྣམས་ལ་ཡང་བགྲོད་པར་བྱེད་དོ། །འདི་ལྟ་སྟེ། གསུས་པ་འགེངས་པའི་འདོད་ཆགས་དང་རབ་ཏུ་བྲལ་ན། དེའི་ཚེ་བགྲོད་པར་བྱ་བ་མ་ཡིན་པའི་དྲི་མ་དེ་ཡང་རབ་ཏུ་ཞི་བར་འགྱུར་རོ། །དེ་མེད་པས་ཀྱང་དྲི་མ་གཞན་ཡང་མེད་པར་འགྱུར་བ་ནི་འདི་ལྟ་སྟེ། ཡིད་ཆེས་པའི་གནས་མ་ཡིན་པའོ། །བགྲོད་པར་བྱ་བ་མ་ཡིན་པ་བགྲོད་པ་གང་གི་ཕྱིར་ན་བུད་མེད་དེ་དག་རྣམས་ལ་ནི་སྐྱེ་བོ་ཐམས་ཅད་དོགས་པ་སྐྱེ་བར་འགྱུར་ཏེ། {{page:{number:1307,folio:112a,volume:70}}}སྐྱེ་བོ་ཐམས་ཅད་ཀྱང་དགའ་བར་འཛིན་པ་དང་བྲལ་བར་འགྱུར་རོ། །བགྲོད་པར་བྱ་བ་མ་ཡིན་པ་དེའི་རྗེས་སུ་འབྲེལ་པའི་དྲི་མ་ལྷན་ཅིག་སྐྱེས་པར་ཕྱི་བཞིན་རྗེས་སུ་སྦྲེལ་བ་གཞན་ནི་སྤྱོད་པ་འབྱེད་པའོ། །སྤྱོད་པ་འབྱེད་པ་ཡང་གཞན་མེད་པས་མེད་པར་འགྱུར་རོ། །གང་ཞེ་ན་འདི་ལྟ་སྟེ། རྩོད་པ་ལ་དགའ་བས་སོ། །རྩོད་པ་ལ་དགའ་བ་མེད་པས་དེའི་རྗེས་སུ་འབྲང་བའི་དྲི་མ་གཞན་རྣམས་ཀྱང་མེད་པར་འགྱུར་བ་ནི་འདི་ལྟ་སྟེ། ཡུལ་ལྗོངས་འཇོམས་པའོ། །རྩོད་པ་ལ་དགའ་བ་དང་བྲལ་བས་ཡུལ་ལྗོངས་འཇིག་པ་རྣམས་ཀྱང་དེ་མེད་པས་མེད་པར་འགྱུར་རོ། །གང་ཡང་ཕན་ཚུན་དུ་ཞེ་འགྲས་པས་མཚོན་ཆས་གཏུབ་པ་ལ་དགའ་བ་དང་། སྐྱེས་པ་རྣམས་ཕན་ཚུན་དུ་རྣམ་པ་སྣ་ཚོགས་པར་གྱུར་པ་དེ་དག་རྣམས་ཀྱང་གང་གི་ཕྱིར་ཕལ་ཆེར་ནི་བུད་མེད་ཀྱི་རྒྱུ་ལས་ཡིན་པའི་ཕྱིར་ཏེ། རྒྱུ་གཞན་རྣམས་ཀྱིས་ནི་མ་ཡིན་ནོ། །དེའི་ཕྱིར་དེས་དེ་ལྟར་འདོད་ཆགས་རབ་ཏུ་བཅོམ་པའི་ཕྱིར་གཅིག་གི་སྟེང་ན་གཅིག་གནས་པའི་དྲི་མ་དེ་དག་རྣམས་ཐམས་ཅད་ཀྱང་མེད་པར་འགྱུར་རོ། །དེ་དང་རབ་ཏུ་འབྲེལ་པ་དང་། དེས་གང་བར་གྱུར་པ་དེ་ལྟ་བུའི་རང་བཞིན་ཅན་གྱི་བུད་མེད་རྣམས་ཀྱི་སེམས་ནི་དགེ་བའི་བཤེས་གཉེན་གྱི་ཁ་ནས་ཐོས་པའི་སངས་རྒྱས་ཀྱི་བཀའ་མ་གཏོགས་པ་གཞན་རྣམས་ཀྱིས་ནི་འཇམ་པོར་བྱ་བར་ནུས་པ་ཡང་མ་ཡིན་ཏེ། གཞན་དུ་ནི་བུད་མེད་གང་དག་དེ་བཞིན་དུ་མི་འགྱུར་རོ། །དེའི་ཚེ་ཁྱིམ་གྱི་གནས་ཤིན་ཏུ་སྤང་བར་དཀའ་བ་སྤངས་ནས་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་སྟེ། གང་གི་ཚེ་ན་ཟག་པ་རྣམས་ཟད་པར་བྱ་མི་ནུས་པ་ཡང་དེའི་ཚེ་ལེགས་པར་བསྒོམ་པའི་ཚུལ་ཁྲིམས་ངེས་ཏེ། དེ་ལྟར་ཡང་སྲོག་གཅོད་པ་དང་། མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དང་། ཚིག་རྩུབ་དང་། ཕྲ་མ་དང་། ཀུན་ཏུ་འབྲེལ་པ་མེད་པ་རྣམས་རྣམ་པར་སྤངས་ཤིང་ལེགས་པར་བསྒོམས་ལ་ཡང་དང་ཡང་དུ་བསྟན་ཅིང་བསྒོམས་ལ་ལན་མང་དུ་བྱས་པའི་བུད་མེད་རྣམས་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་གྱི་ལྷ་རྣམས་སུ་སྐྱེའོ། །གང་དག་འདོད་པ་རྣམས་ལ་འདོད་ཆགས་དང་བྲལ་བའི་ལམ་མ་ཐོབ་པ་རྣམས་{{page:{number:1308,folio:112b,volume:70}}}ནི་ལས་དང་སེམས་ཀྱི་དབང་གིས་འདོད་པ་ན་སྤྱོད་པ་རྣམས་ལས་འཐབ་བྲལ་བ་རྣམས་ཀྱི་ནང་གི་ཚོགས་པ་རྒྱུ་བ་ན་རྣམ་པར་སྤྱོད་པ་གང་ཡིན་པའི་སར་སྐྱེའོ། །གང་གི་ཚེ་སྐྱེས་པ་ཉིད་འོངས་པར་གྱུར་ན་དེ་རྣམ་པ་དེ་ལྟ་བུ་མཆོག་ཏུ་ལེགས་པའི་ཚུལ་ཁྲིམས་ཀྱིས་མའི་ཚུལ་དུ་རྗེས་སུ་གནས་སོ། །དེ་རྣམ་པ་དེ་ལྟ་བུའི་སྐྱེ་བ་ཐོབ་པའི་ལྷ་གང་ཡིན་པ་དེ་ཡང་བག་མེད་པས་བག་མེད་པར་སྤྱོད་པར་འགྱུར་རོ། །དེ་དེ་དག་རྣམས་ཟད་ནས་སླར་ཡང་དམྱལ་བའམ། ཡི་དགས་སམ། དུད་འགྲོ་རྣམས་སུ་སྐྱེའོ། །གཞན་ཡང་ལྷའི་ཚོགས་རྣམས་སུ་གོང་ནས་གོང་དུ་འཇུག་པར་བྱེད་པས་བུད་མེད་ཀྱི་སྲིད་པ་སྒྲུབ་པར་བྱེད་དོ། །དེ་ནས་དེའི་ཚེ་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། འདོད་ཆགས་ཕྲག་དོག་གཡོ་རྣམས་ཀྱི། །ས་གཞིའི་སེམས་ནི་ཟོ་ཆུན་གློག །ལྕགས་བསྲེགས་ང་རྒྱལ་སྐྱེ་གནས་རྣམས། །བློ་གཏད་ནམ་ཡང་ཡོད་མ་ཡིན། །མཚོན་ཆ་མེ་དང་མཚུངས་པར་རྣོ་བ་རྣམས། །གཟུགས་ཀྱི་ཞགས་པས་བདག་དང་གཞན་རྣམས་ཀྱིས། །དོང་དང་གཡང་ས་མི་བཟད་པ་རྣམས་དང་། །ཟབ་པར་མཚུངས་པའི་སེམས་དང་ལྡན་པ་ཡི། །དང་པོ་ཉིད་ནས་གཞན་ལ་དགྲ་ནི་བྱེད་པ་ཡིན། །སྒྱུ་མ་མིག་འཕྲུལ་དེ་ལ་སོང་བའི་སེམས། །དུས་མིན་འཆི་བདག་དང་ནི་རྡོ་རྗེ་མེ། །དུས་ཀྱི་རི་བོ་དང་མཚུངས་བདག་ཉིད་རྣམས། །སེམས་ནི་རྣམ་པ་དུ་མ་དག་གིས་ཀྱང་། །སྐྱོན་རྣམས་དུ་མ་ཀུན་ཏུ་སྤྱོད་བྱེད་པ། །གལ་ཏེ་བུད་མེད་རྣམས་ནི་འགའ་ཞིག་གིས། །ཚུལ་ཁྲིམས་ཡུད་ཙམ་ཡིད་ལ་སྒོམ་བྱེད་པ། །དེ་ནི་སངས་རྒྱས་ཉི་མའི་གསུང་རྣམས་ཀྱི། །འོད་ཟེར་རྣམས་ཀྱིས་རྣམ་པར་མཛེས་པ་ཡིན། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ལ་ལྷ་ཁྱེད་རྣམས་མིའི་བུད་མེད་དུ་གྱུར་པ་ན་སྤྱད་པས་འདིར་སྐྱེས་པ་ཡིན་ནོ་ཞེས་དེ་ལྟར་སྐྱེ་བ་གཞན་དུ་སྤྱད་པའི་ཚུལ་ཁྲིམས་དེ་རབ་ཏུ་སྟོན་པར་བྱེད་དོ། །དེ་གལ་ཏེ་བུད་མེད་ཀྱི་དངོས་པོར་གྱུར་པས་བསྐྱེད་པའི་ཚུལ་ཁྲིམས་གལ་ཏེ་མིར་གྱུར་པའམ། ལྷར་གྱུར་པ་ན་ཡང་བག་མེད་པས་ཟད་པར་བྱེད་པའི་ལྷ་དེ་རྣམས་ནི་ཤིན་ཏུ་བསླུས་པར་གྱུར་པ་ཡིན་ནོ། །དེས་ན་རིངས་པ་རིངས་པར་བག་མེད་པར་{{page:{number:1309,folio:113a,volume:70}}}མ་བྱེད་ཅེས་བཅོམ་ལྡན་འདས་དེས་ལྷ་རྣམས་ལ་ཕན་པར་བཞེད་པས་དེ་ལྟར་རྗེས་སུ་གདམས་པར་འགྱུར་རོ། །ཡང་དག་པར་རྫོགས་པའི་སངས་རྒྱས་རྣམས་ཐམས་ཅད་ཀྱི་ཡང་འཁོར་རྣམ་པ་བཞིར་འགྱུར་བ་དེ་ཉིད་ཀྱིས་ནི་སྲིང་མོའི་འཁོར་རྣམས་ཀྱི་གཏིང་དེ་ལ་དགེ་སློང་གི་འཁོར་རྣམས་ཡིན་ནོ། །དེ་ལ་སྔ་ཕྱི་རིམ་པས་དགེ་སློང་གི་སྡོམ་པ་རྣམས་ལ་ཞུགས་པ་མཆོག་ཏུ་རྒྱ་ཆེ་བའི་དགེ་བས་བསྒོས་པའི་རྒྱུད་རང་ལ་ཡང་སྡུག་བསྔལ་འབྱུང་བས་འཇིགས་པར་ལྟ་བ་འཇིག་རྟེན་གཞན་དུ་འགྲོ་བས་སྐྲག་པ་འཁོར་བ་ཐམས་ཅད་ལ་ཡིད་འབྱུང་བས་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་པར་ལྟ་བ་གཉའ་ཤིང་གང་ཙམ་དུ་ལྟ་བ་སྙིང་ལས་ཆུང་བ་མཆོག་ཏུ་ཟབ་པ་མཆོག་ཏུ་རྒྱ་ཆེ་བའི་དགེ་བ་ཚུལ་ཁྲིམས་དང་སྦྱིན་པ་ལ་རྒྱུད་གོམས་པ། འཕགས་པའི་བདེན་པ་བཞི་ལ་སྤྱོད་པ་ལ་ཆེད་ཆེར་བྱེད་པའི་དགེ་སློང་དེ་ནི་རྣམ་པ་དུ་ཡོད་པ་དང་། རྣམ་པ་ཡང་དུ་ཡོད་ན་གང་དགེ་སློང་རྣམས་ཀྱིས་འདའ་བར་མི་བྱ་བ་ནི་རྣམ་པ་བཞིའོ། །བཞི་པོ་གང་ཞེ་ན། དེ་ལྟར་གཅིག་པུ་རྒྱུ་བར་བྱེད་པའི་རྣམ་པ་ལས་དགེ་སློང་གཅིག་པུ་ལམ་དུ་འགྲོ་བར་མི་བྱའོ། །དེ་ཅིའི་ཕྱིར་ཞེ་ན། དགེ་སློང་གཅིག་པུ་ཞིག་ལྗོངས་རྒྱུར་འགྲོ་བ་བྱེད་པ་ན་འཕྱ་བར་འགྱུར་རོ། །རང་དགར་ཡང་འགྱུར་རོ། །རང་དགར་གྱུར་པས་ཀྱང་བསླབ་པའི་གཞི་རྣམས་ལས་འདའ་བར་བྱེད་དོ། །གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་ལྗོངས་སུ་ཡང་འདོད་རྒྱལ་དུ་སྡོམ་པ་གཏོང་བར་བྱེད་པ་སྟེ། དགེ་སློང་གཞན་ལ་འཇིགས་པ་མེད་པའི་ཕྱིར་རོ། །དེས་ཡུལ་ལྗོངས་ཀྱི་བུད་མེད་དག་མངོན་དུ་མཐོང་ནས་རེག་དོགས་ཀྱི་སེམས་གཡོ་བར་གྱུར་པའི་རང་བཞིན་གྱིས་མིག་གཏོད་པར་བྱེད་དོ། །དེའི་མིག་གིས་བལྟས་པར་གྱུར་པས་མངོན་པར་མཐོང་ནས་ཁྱིམ་པ་དང་ཡུལ་ལྗོངས་པ་རྣམས་ཀྱིས་དགེ་སློང་དེ་སྨོད་པར་བྱེད་དོ། །དེ་ལ་སྨད་པར་གྱུར་པ་ན་ཀུན་ཏུ་ཞེ་སྡང་བསྐྱེའོ། །དེ་ལས་དགེ་སློང་འདིའི་སྙིང་ལ་སྐྱོན་གཉིས་པ་ཀུན་ཏུ་སྐྱེ་སྟེ་ཞེ་སྡང་ངོ་། །དེ་འདོད་ཆགས་དང་ཞེ་སྡང་གི་དབང་དུ་གྱུར་པས་གཏི་མུག་གིས་ཤིན་ཏུ་བར་རྨོངས་པར་འགྱུར་རོ། །དེ་ལྟར་དགེ་སློང་གཅིག་{{page:{number:1310,folio:113b,volume:70}}}པུ་ཞིག་ལྗོངས་རྒྱུ་བར་བྱེད་པས་རྒྱུ་བ་ན་སྐྱོན་གསུམ་རབ་ཏུ་འཕེལ་བ་ཡིན་ནོ། །དེའི་ཕྱིར་ན་གཅིག་པུ་ཞིག་གིས་ལྗོངས་རྒྱུ་བར་མི་བྱའོ། །འདི་ནི་རྣམ་པ་གཅིག་ཡིན་ནོ། །རྣམ་པ་གཞན་ཡང་དགེ་སློང་རྣམས་ཀྱིས་རྒལ་བར་མི་བྱ་བ་འདི་ལྟ་སྟེ། ལུས་དྲན་པའི་རྣམ་པའོ། །འདི་ན་དགེ་སློང་ལམ་དུ་འགྲོ་བ་ན་ལུས་སུ་གཏོགས་པ་ལ་འགྲོ་བའི་དུས་སུ་དྲན་པ་བསྐྱེད་པར་བྱ་སྟེ། དཔེར་ན་བདག་གི་རྐང་པ་འདེགས་པ་ལ་སེམས་དང་སེམས་ལས་བྱུང་བས་ཀུན་ཏུ་རྟོག་ཅིང་ཡིད་ལ་བྱེད་པས་དེ་རྐང་པ་ནས་བཟུང་ནས་ལུས་མ་ལུས་པ་ལ་དཔྱོད་པར་བྱེད་དོ། །དེ་ལ་རྐང་གཡས་པ་དང་གཡོན་པ་བཏེག་པའི་གཡས་པ་དང་གཡོན་པ་དེ་དག་རྒྱུས་པའི་དྲ་བས་ཀུན་ནས་སྦྲེལ་བ། རུས་པ་ལ་ཚིལ་དང་པགས་པས་གཡོགས་པ་ཚིགས་པ་རྒྱུས་པའི་འབྲེལ་པས་སྦྲེལ་བར་གྱུར་པ་ལས་ཀྱི་རླུང་གིས་རྒྱུ་བའི་སེམས་ཀྱི་བྱ་བའི་རྗེས་སུ་འཇུག་པ། བཏེག་ཅིང་འདོར་བ་ན་འཁུམ་པ་ལྟར་འགྱུར་བ། གཞི་ལ་བཞག་པ་ན་རྣམ་པར་འབྱེ་བར་འགྱུར་བ། ཆུ་རྒྱུས་ཀྱི་སྟོབས་ཀྱིས་སྦྲེལ་བའི་རྐང་པ་དེ་སོར་མོ་ལྔ་པོ་ཐམས་ཅད་ཀུན་ཏུ་སྦྲེལ་བ། སེན་མོ་དང་ཉེ་བའི་སེན་མོ་རྣམས་ཉེ་བར་སྐྱེས་པ་མངོན་པར་མཐོང་ནས་པུས་མོ་ལ་སོ་སོར་རྟོག་པར་བྱེད་དེ། གཞོང་པ་རིང་པོ་དང་འདྲ་བར་གྱུར་པ་ཤའི་འདམ་དང་ཤའི་འདམ་རྣམས་ཀྱིས་དེ་ཀུན་ཏུ་བྱུགས་པ། རྒྱུས་པས་ཀུན་ནས་སྦྲེལ་བ། རུས་པའི་སྦུབས་དང་བཅས་པ། ཆུ་རྒྱུས་རིང་པས་ཀུན་ནས་སྦྲེལ་བ། སྔོན་བྱས་པའི་རྒྱུ་རྐྱེན་གྱིས་བསྐྱེད་པ། བ་སྤུའི་ཁུང་བུས་ཡོངས་སུ་ཁྱབ་པའི་ཕྱི་རོལ་ན་སྦྲང་བུ་རྣམས་འབབ་པ། པགས་པ་འཐུག་པོས་གཡོགས་པ་གང་ཡིན་པའི་པུས་མོ་གཅིག་དེས་ཡང་དག་པ་ཇི་ལྟ་བར་སོ་སོར་ལེགས་པར་རིག་པར་བྱེད་དོ། །དེས་ལུས་འདི་འཆག་པར་གྱུར་པ་ན་རབ་ཏུ་གཡོ་བར་གྱུར་པ་དེ་དག་རྣམས་རིམ་པ་སོ་སོར་རྟོག་པར་བྱེད་དེ། པུས་མོ་དང་། བརླ་དང་། བྱིན་པར་གཏོགས་པའི་ཆུ་རྒྱུས་དང་། ཁྲག་དང་། ཤ་དང་། ཚིལ་དང་། རུས་པ་ལ་ཡང་སོ་སོར་རྟོག་པར་བྱེད་དོ། །སེམས་དང་སེམས་ལས་བྱུང་བ་རྣམས་ལས་ཀྱི་རླུང་གིས་བསྐྱོད་ནས་འགྲོ་བར་བྱེད་པ་ཡིན་ནོ། །གཞན་ཡང་ལུས་{{page:{number:1311,folio:114a,volume:70}}}དེ་ཉིད་ཀྱི་འདུ་ཤེས་ཅན་གྱིས་ཇི་སྲིད་དུ་སྟེང་ནས་དམྱལ་བའི་བར་དུ་སོ་སོར་རྟོག་པར་བྱེད་དེ། ཤ་དང་ཆུ་རྒྱུས་ཕན་ཚུན་དུ་སྦྲེལ་བར་གྱུར་པ་ཤའི་བྱུག་པས་ཀུན་ཏུ་བྱུགས་པས་ཆེས་སྦོམ་པར་གྱུར་པ་ཆུ་སེར་ཀུན་ནས་འཛག་པ། ཁྲག་དང་། ཚིལ་རྣམས་ཀྱིས་གང་བ། མདངས་འབའ་ཞིག་ཙམ་གྱིས་ཡིད་འཕྲོག་པ་རྣམས་དེས་རྣམ་པར་དཔྱོད་པར་གྱུར་པས་རྩ་སྦུབས་གཅིག་ལ་ཡང་དག་པ་ཇི་ལྟ་བར་སོ་སོར་རྟོག་པར་བྱེད་དོ། །བཏེག་པར་གྱུར་པ་ན་གཞན་ཡང་དེ་ཁོ་ན་ལྟར་སོ་སོར་རབ་ཏུ་རིག་པར་བྱེད་དོ། །བསྐུམ་པ་དང་བརྐྱང་བར་གྱུར་པ་ན་ཡང་ཇི་ལྟ་བུའི་རང་བཞིན་གྱི་རྩ་ཕྲ་བར་གྱུར་པ་རྣམ་པ་དུ་མ་ལ་ཀུན་ཏུ་ལྟ་བར་བྱེད་དོ། །རབ་ཏུ་གཡོ་བར་བྱེད་པ་དང་། འགྲོ་བར་གྱུར་པ་ཡང་རྣམ་པ་དུ་མར་གྱུར་པའི་རླུང་གིས་ཀུན་ནས་གཡོ་བ་དང་དེའི་འབྲེལ་པ་སྟེང་དུ་གཞིར་གྱུར་པ་ཕོ་བའི་ཐ་སྙད་དུ་བྱ་བ་བཤང་བ་དང་གཅི་བའི་གནས་དེ་རྣམ་པ་ཐམས་ཅད་དུ་མི་གཙང་བའི་སྔར་གྱི་གཞི་ལ་རྒྱུ་བས་རྒྱུ་བའི་ཆ་ཤས་རྣམས་རབ་ཏུ་འབྱུང་བར་གྱུར་པ་ན་ཡང་དག་པ་ཁོ་ནར་ལུས་ཀྱི་རྗེས་སུ་སོང་བའི་དྲན་པ་དགེ་སློང་གིས་ཆེས་སྟེང་ཉིད་དུ་རབ་ཏུ་གཡོ་བར་གྱུར་པའི་རང་གི་ལུས་འགྲོ་བ་ཉེ་བར་རྟོགས་པར་བྱེད་དོ། །ཇི་ལྟར་ཞེ་ན། བདག་ལམ་དུ་འགྲོ་བར་གྱུར་པ་ན་བདག་གི་རྒྱུ་མ་དང་གཉེ་མ་དག་རབ་ཏུ་གཡོ་བར་གྱུར་པ་རྣམས་ལ་དེས་ལྟ་བ་ནི་རྐང་པ་བཏེག་པ་ན་དབུགས་རྔུབ་པ་དང་ལྷན་ཅིག་ཏུ་འགྲོགས་པ་རབ་ཏུ་གཡོ་བའོ། །བདག་གིས་རྒྱུ་མ་རབ་ཏུ་གཡོ་བ་དེ་དག་ཐམས་ཅད་གཡོན་ལོགས་ནས་གཡས་ལོགས་སུ་རབ་ཏུ་གཡོ་བར་འགྱུར་ལ་གཡས་ནས་ཀྱང་གཡོན་དུའོ། །རྒྱུ་མ་དེ་དག་རྣམས་རླུང་དང་། མཁྲིས་པ་དང་། བད་ཀན་དང་། བཤང་བ་དང་། གཅི་བ་དང་སྲིན་བུས་རབ་ཏུ་གང་བ་རྣམས་གཡོ་བར་མངོན་པར་མཐོང་ནས་ཇི་ལྟ་བ་བཞིན་དུ་རྗེས་སུ་ལྟ་བར་བྱེད་དོ། །ལུས་དེའི་རྒྱུ་མ་དང་གཉེ་མ་དང་བཅས་པ་རྣམས་དགེ་སློང་གིས་ཡང་དག་པར་མངོན་པར་མཐོང་ནས་གཞན་ཡང་ཤིན་ཏུ་མཐོང་བར་གྱུར་པའི་ལུས་དག་ལ་རྣམ་པར་ལྟ་བར་བྱེད་དེ། ལོང་ཀར་གྱུར་པ་ལ་རྒྱུས་པའི་འཁྲུལ་འཁོར་གྱིས་ཀུན་ནས་{{page:{number:1312,folio:114b,volume:70}}}སྦྲེལ་བ་ཇི་ལྟར་མཐོང་བའི་ལོགས་ལ་རྒྱུས་པའི་དྲ་བས་ཀུན་ནས་སྦྲེལ་བ་ནང་ན་ཟས་ཀྱི་རོ་རྣམས་རུལ་བ་ནི་དེ་མ་ཐག་ཏུ་སྐྱུག་པ་ལྟ་བུའི་བད་ཀན་རྣམས་དང་ལྡན་པས་ནད་རྣམས་གང་བར་གྱུར་པ་ཤིན་ཏུ་འཇིགས་སུ་རུང་བའི་ཤིན་ཏུ་དྲི་མི་ཞིམ་པ་རྣམས་ཀྱིས་མགྲིན་པ་དང་། མིག་མཆུ་རྒྱུས་པ་དང་། གནད་དང་། རུས་པ་ཀུན་ཏུ་བཀང་ཞིང་ཀུན་ནས་འཛིན་པ་ནི་ལས་ཀྱིས་བསྐྱེད་པའི་རླུང་འབའ་ཞིག་གིས་སེམས་དང་སེམས་ལས་བྱུང་བ་རྣམས་ལྷན་ཅིག་ཏུ་འཛིན་པར་གྱུར་པ་དང་། འགྲོ་བར་གྱུར་པ་ན་ཡང་ལུས་ལ་སོ་སོར་རྟོག་པར་བྱེད་དོ། །གཞན་ཡང་ལུས་དེ་ཉིད་རབ་ཏུ་གཡོ་བར་གྱུར་པ་ན་ཡང་སོ་སོར་རྟོག་པར་བྱེད་དོ། །དགེ་སློང་དེས་ཇི་ལྟ་བར་ཁ་དང་། འགྲམ་རུས་དང་། ཀླད་ཕོར་གྱི་ཚོགས་འདུས་པ་དང་། མིག་ཕོར་གཉིས་དང་གཅིག་ལྷག་པ་འཛུམས་པ་དང་། འབྱེད་པ་དང་། འབྲས་བུ་གཉིས་དང་། བདག་གི་དེ་དག་རྣམས་ཤིང་གི་འཁྲུལ་འཁོར་གྱི་བུད་མེད་བཞིན་དུ་རྒྱུས་པའི་འཁྲུལ་འཁོར་གྱིས་ཀུན་ཏུ་སྦྲེལ་བ། སྐད་ཅིག་དང་སྐད་ཅིག་ལ་སྐྱེ་བར་འགྱུར་ཞིང་འཆི་བར་འགྱུར་ལ་འཕོ་བར་འགྱུར་བས་གྲོང་དང་། གྲོང་ཁྱེར་དང་། གྲོང་ཆུང་རྣམས་སུ་བདག་འགྲོ་བར་བྱེད་པ། ལུས་ཀྱི་གོང་བུའི་ཁོག་ཙེ་སྦྲུལ་དུག་ཅན་གྱི་ཁོག་པ་ཉིད་གཅེས་པར་འཛིན་པ་ཡིན་པས་རྒྱགས་པས་རྒྱུ་བར་མ་བྱེད། ཟས་ཀྱི་དོན་དུ་ཀུན་ཏུ་འཆུམས་པར་མི་བྱ་བ་དང་། བདག་གིས་རབ་ཏུ་བགད་པར་ཡང་མི་བྱའོ། །འགྲོ་བའི་དབང་དུ་བྱས་ནས་དེས་དེ་ལྟར་བགྲོད་པར་བྱེད་པའི་དགེ་སློང་ནི་རྣམ་པ་གཉིས་པ་རྒལ་བར་མི་འགྱུར་རོ། །གྲོང་དང་། གྲོང་ཁྱེར་དང་། གྲོང་ཆུང་རྣམས་སུ་བསོད་སྙོམས་ལ་ཞུགས་པར་གྱུར་པ་ལ་ཇི་ལྟ་བ་བཞིན་དུ་བདག་ཉིད་ཀྱི་ལུས་ལས་སོ་སོར་དཔྱོད་པར་བྱེད་དེ། དེ་ལྟར་དེ་ལུས་ལེགས་པར་བསྒོམས་པ་དང་། བརྩོན་འགྲུས་བརྩམས་པར་གྱུར་པས་བུད་མེད་རྣམས་ཉིད་དང་། སྐྱེས་པ་རྣམས་ཐམས་ཅད་ལ་ཡང་དེ་དེ་ལྟར་འདོད་ཆགས་ལ་སོགས་པའི་དྲི་མ་རྣམས་སྙིང་ལ་མི་འཇུག་གོ། །རྣམ་པ་དེ་ལྟ་བུ་རྣམས་ལས་ནི་དེས་སྲོག་གི་དབང་པོའི་ཕྱིར་ཡང་རྒལ་བར་མི་བྱ་སྟེ། རྣམ་པ་འདི་རྣམས་{{page:{number:1313,folio:115a,volume:70}}}ནི་དགེ་སློང་ངེས་པར་ལེགས་པར་འདོད་པ་རྣམས་ཀྱིས་རྒལ་བར་མི་བྱའོ། །གཞན་ཡང་རྣམ་པ་གསུམ་པ་དགེ་སློང་གིས་རྒལ་བར་མི་བྱའོ། །འདི་ལྟ་སྟེ། དགེ་སློང་རྣམས་ཀྱི་ནི་རྟག་པ་ཉིད་དུ་དྲན་པ་ཉེ་བར་གནས་པར་བྱའོ། །དྲན་པ་ཉེ་བར་གནས་པ་ལས་ཀྱང་དགེ་སློང་ཤེས་བཞིན་དང་ལྡན་པར་འགྱུར་རོ། །དགེ་བའི་བཤེས་གཉེན་གྱིས་དགེ་བའི་ཡིད་ཅན་བློ་རྣམ་པར་མི་གཡེང་བ་དེ་ལྟ་བུར་གྱུར་པའི་དགེ་སློང་དེ་ལ་ནི་རྟག་པར་ཡང་ལྷ་རྣམས་ཕྱི་བཞིན་ཉེ་བར་གནས་པར་འགྱུར་རོ། །དེ་ལ་བདུད་ཀྱི་རིས་ཀྱི་ལྷ་དག་གིས་ཀྱང་ཐོ་བཙམ་པར་མི་ནུས་སོ། །ཇི་ལྟར་ན་དྲན་པ་ཉེ་བར་གནས་པ་ཡིན་ཞེ་ན། འདུན་པ་སྔོན་དུ་འགྲོ་བས་སེམས་དང་སེམས་ལས་བྱུང་བའི་ཆོས་རྣམས་འཇུག་པ་ཡིན་ཏེ། སྐྱེས་པ་དང་མ་སྐྱེས་པར་གྱུར་པ་དང་། མ་སྐྱེས་པ་རྣམས་བག་དང་ལྡན་པའི་བློ་ཤེས་བཞིན་དང་ལྡན་པར་གྱུར་པས་ཡང་དམིགས་པ་ལས་སེམས་དང་སེམས་ལས་བྱུང་བའི་ཆོས་འདི་དག་རྣམས་ཉིད་སྐྱེ་བར་འགྱུར་ཏེ། དགེ་བ་དང་། མི་དགེ་བ་དང་། ལུང་དུ་མ་བསྟན་པ་རྣམས་སོ། །རྐྱེན་གྱི་ཁྱད་པར་གྱིས་བདག་ལ་དགེ་བའི་ཆོས་ཕན་པ་དང་། བདེ་བ་དང་། མྱ་ངན་ལས་འདས་པའི་མཐར་ཐུག་པར་འགྱུར་བ་རྣམས་སྐྱེས་པ་དང་། དེ་ཉམས་པ་ན་ཆོས་གཞན་སེམས་དང་སེམས་ལས་བྱུང་བའི་རྐྱེན་གྱི་ཁྱད་པར་ལས་སྐྱེས་པ་མི་དགེ་བ་དང་། མཉམ་པར་མ་བཞག་པ་དང་། བདེ་བ་མ་ཡིན་པ་འབྱུང་བར་འགྱུར་བ་རྣམས་ཏེ། དེས་དགེ་བ་འདི་དག་རྣམས་ཀྱང་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །སོ་སོར་ལེགས་པར་རིག་པར་བྱེད་དོ། །སེམས་ཀྱིས་རྣམ་པར་དྲན་པར་བྱེད་དོ། །དེ་བཞིན་དུ་ཡིད་དུ་མི་འོང་བའི་ཆོས་རྣམས་ལ་ཆ་ཤས་སོ་སོར་བྱེད་དོ། །དྲན་པ་ལྔའི་རོ་རྣམས་ཀྱང་མྱོང་བར་མི་བྱེད་དོ། །སེམས་ཀྱིས་ཀུན་ཏུ་རྟོག་པར་མི་བྱེད་དོ། །ད་ལྟར་བ་རྣམས་སྤོང་བར་བྱེད་དོ། །དྲན་པ་ལྔ་གང་ཞེ་ན། འདི་ལྟ་སྟེ། གཟུགས་གང་ཡིད་དུ་འོང་བ་མིག་གི་ཡུལ་ཉམས་སུ་མྱོང་བར་གྱུར་པ་ལ་འདུ་ཤེས་སྔོན་དུ་སོང་བས་ཐག་ཉེ་བ་དང་། ཐག་རིང་བ་དང་། མདོག་བཟང་པོའམ། མདོག་ངན་པའམ། རིད་པར་གནས་པའམ། {{page:{number:1314,folio:115b,volume:70}}}དུས་ཆེས་སྔ་མ་ན་ཉམས་སུ་མྱོང་བའམ། རང་ཉིད་ལ་གྱུར་པ་རྣམས་སམ། གཞན་གྱིས་ཉེ་བར་ལོངས་སྤྱོད་པའི་གཟུགས་རྣམ་པ་སྣ་ཚོགས་པ་དེ་དག་རྣམས་ལ་ཡང་དགེ་སློང་འདིས་རོ་མྱོང་བར་མི་བྱེད་དོ། །དཔྱོད་པར་མི་བྱེད་དོ། །རྐྱེན་གྱི་དབང་གིས་འོངས་པ་རྣམས་ཀྱང་ཡོངས་སུ་སྤོང་བར་བྱེད་དོ། །ཇི་ལྟར་འགའ་ཞིག་སྲེག་པར་བྱེད་པའི་སྐྱོན་གྱི་འཇིགས་པས་འཇིགས་ནས་མེ་སྤོང་བར་བྱེད་པ། དེ་བཞིན་དུ་དགེ་སློང་འདི་ཡང་འདོད་ཆགས་ཀྱིས་སྲེད་པའི་འཇིགས་པས་འཇིགས་ནས་འདས་པའི་ཉོན་མོངས་པའི་མེ་དགའ་བའི་འདོད་ཆགས་སྡུག་བསྔལ་མང་པོའི་མཐར་ཐུག་པ་འབྱུང་བར་འགྱུར་བའི་གཟུགས་ཉམས་སུ་མྱོང་བ་དེ་དག་དྲན་པར་མི་བྱེད་དོ། །ཀུན་ཏུ་རྟོག་པར་མི་བྱེད་དོ། །སེམས་གནས་པར་མི་བྱེད་དོ། །དེ་ལྟར་གང་དག་འདས་པ་ཉམས་སུ་མྱོང་བ་རང་དང་གཞན་རྣམས་ཀྱིས་ཉེ་བར་སྤྱད་པར་གྱུར་པ་སྣ་ཚོགས་པ་རྣམས་ལ་དེ་ལྟ་དེ་ལྟར་ཀུན་ཏུ་རྟོག་པར་མི་བྱེད་དོ། །དོན་དུ་གཉེར་བར་མི་བྱེད་དོ། །གཞན་ཡང་ལྷན་ཅིག་འགྲོགས་པ་རྣམས་དང་ཉེ་གནས་རྣམས་ཀྱང་མྱོང་བར་བྱེད་པ་ན་འགོག་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །ལམ་ལ་རབ་ཏུ་འགོད་པར་བྱེད་དོ། །འགྱུར་བ་མེད་པའི་དགེ་སློང་མི་བརྐམ་པར་འདོད་པ་ལ་འཆུམས་པ་མ་ཡིན་པ་དྲན་པ་ཉེ་བར་གནས་པ་ཀུན་ནས་ཉོན་མོངས་པའི་ཆོས་རྣམས་དང་མི་ལྡན་པ་ལེགས་པར་སྡོམ་པར་བྱེད་པའི་མིག་གི་རྣམ་པར་ཤེས་པ་གཟུགས་རྣམས་ཀྱིས་ཁྲིད་པར་མི་བྱེད་དོ། །གཞན་ཡང་དྲན་པ་གཉིས་པས་ལེགས་པར་བཟུང་བར་གྱུར་པ་ནི་རྣ་བ་གང་དག་གིས་སྒྲ་རྣམས་ཐོས་པས་ཡིད་འཕྲོག་པར་བྱེད་པ་གང་གླུ་དང་། རོལ་མོའི་སྒྲ་དང་། གད་མོ་རྣམས་དང་། རྩེད་མོ་དང་། སྔོན་ཉེ་བར་ལོངས་སྤྱོད་པ་དེ་དག་རྣམས་འདིས་དྲན་པར་མི་བྱེད། སེམས་ཀྱིས་སེམས་པར་མི་བྱེད། ཀུན་ཏུ་རྟོག་པར་མི་བྱེད་དོ། །རྐྱེན་ལས་བྱུང་བ་གཞལ་དུ་མེད་པ་རྣམས་ཀྱང་རྐྱེན་ལས་སྤོང་བར་བྱེད་དོ། །ཇི་ལྟར་འགའ་ཞིག་སྲེག་པའི་རྐྱེན་གྱིས་འཇིགས་པས་འཇིགས་ནས་མེ་ཡོངས་སུ་སྤོང་བར་བྱེད་པ་དེ་བཞིན་དུ་དགེ་སློང་འདི་ཡང་རྐྱེན་རྣམས་ཀྱིས་ཡོངས་སུ་སྤོང་བར་བྱེད་དོ། །གཞན་རྣམས་ཀྱང་རྣ་བའི་རྣམ་པར་{{page:{number:1315,folio:116a,volume:70}}}ཤེས་པས་སྒྲ་ཉན་པར་བྱེད་པར་གྱུར་པས་ཉེ་གནས་སམ། ལྷན་ཅིག་འགྲོགས་པ་རྣམས་ལམ་ལ་རབ་ཏུ་འགོད་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །མཆོག་ཏུ་དགེ་བའི་ལས་ཀྱི་མཐའ་ལ་སྤྱོད་པའི་དགེ་སློང་དེའི་འདོད་པ་རྣམས་ལ་དད་ཆེ་བ་མ་ཡིན་ཞིང་སྒྲ་ལ་བརྐམ་པས་མི་འཁྲིད་དོ། །དེའི་དྲན་པ་ནི་བརྟན་པར་འགྱུར་རོ། །སྒྲ་རྣམས་ཀྱིས་འཕྲོགས་པ་མ་ཡིན་ནོ། །དྲན་པ་གཉིས་པ་དང་ལྡན་པའི་དགེ་སློང་རྣམས་ནི་བརྩོན་འགྲུས་ཡང་དག་པར་བརྩམས་པར་འགྱུར་རོ། །ཤེས་བཞིན་དང་ལྡན་པ་ཚངས་པར་སྤྱོད་པ་ལ་གོམས་པའི་ཚུལ་ཁྲིམས་ལ་རབ་ཏུ་གནས་པ་ཡིན་ནོ། །གཞན་ཡང་དགེ་སློང་དྲན་པ་དང་ལྡན་པས་སྒོམ་པར་མི་བྱེད། རོ་མྱོང་བར་མི་བྱེད། སེམས་ཀྱིས་རབ་ཏུ་རྟོགས་པར་མི་བྱེད་པ་རྣམས་ནི་གང་དག་འདིས་སྔོན་བསྣམས་པར་གྱུར་པ་དྲི་རྣམས་དྲི་ཞིམ་པ་དང་། དྲི་ང་བ་དང་། དམན་པ་དང་། མཆོག་དང་། ཡུལ་ཐག་ཉེ་བ་ན་གནས་པ་དེ་དག་རྣམས་ཀྱང་འདིས་ཀུན་ཏུ་དྲན་པར་མི་བྱེད་དོ། །སེམས་ལ་རབ་ཏུ་འཇོག་པར་མི་བྱེད་དོ། །རྐྱེན་གྱིས་ནང་གི་བདག་ཉིད་དུ་སོན་པ་རྣམས་ཀྱང་ཡོངས་སུ་སྤོང་བར་བྱེད་དོ། །གཞན་ཡང་ཉེ་བར་གནས་སམ། ལྷན་ཅིག་རྒྱུ་བ་རྣམས་ལ་ཡང་སྣའི་རྣམ་པར་ཤེས་པ་དྲི་སྣོམ་དུ་མི་འཇུག་སེམས་ཀྱིས་རབ་ཏུ་དཔྱོད་པར་མི་བྱེད། གང་དང་པོ་ཉིད་ནས་འདིས་ཡིད་རབ་ཏུ་ཟློག་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །དགེ་སློང་དེ་བདག་དང་གཞན་དགེ་བ་ལ་སྤྱོད་པར་བྱེད་པ། དགེ་བའི་ཆོས་དང་ལྡན་པ། དྲན་པ་ཉེ་བར་གནས་པ། ཞེན་པ་མེད་པར་ཤེས་བཞིན་དང་ལྡན་པ་ཡིན་ནོ། །འཆུམས་པར་གྱུར་པས་སྣ་འཕྲོགས་པར་མི་འགྱུར་རོ། །དགེ་སློང་དེ་ནི་སྡིག་པ་རྣམས་སྦྱངས་པར་གྱུར་པ་ཡིན་ཞིང་ལེགས་པའི་ཚུལ་ཁྲིམས་དང་ལྡན་པ་དྲན་པ་ཉེ་བར་གཞག་པའོ། །གཞན་ཡང་དྲན་པས་དྲན་པར་མི་བྱེད་པ་ནི་གང་འདིས་སྔོན་མྱངས་པར་གྱུར་པ་དེ་དག་རྣམས་ཏེ། ཡིད་དུ་འོང་བ་རྣམས་དུས་བར་དུ་ཆོད་པ་ན་མྱངས་པའམ། དུས་ཉེ་བ་ན་མྱངས་པར་གྱུར་པ་ཡང་རུང་སྟེ། དེ་དག་རྣམས་འདིས་མྱོང་བར་མི་བྱེད་དོ། །ཀུན་ཏུ་རྟོག་པར་མི་བྱེད་དོ། །རྐྱེན་གྱིས་འོངས་པ་རྣམས་ཀྱང་མེ་བཞིན་དུ་ཡོངས་སུ་སྤོང་ངོ་། །{{page:{number:1316,folio:116b,volume:70}}}གཞན་ཡང་རོས་ཁྲིད་པར་གྱུར་པའི་ཉེ་གནས་དང་ལྷན་ཅིག་འགྲོགས་པ་རྣམས་རོ་ལ་འཆུམས་པས་ཀུན་ཏུ་དྲངས་པར་གྱུར་པ་རྣམས་ཀྱང་རབ་ཏུ་འགོག་པར་བྱེད་དོ། །རྗེས་སུ་ཡི་རང་བར་མི་བྱེད་དོ། །འདི་ནི་དགེ་སློང་ཞེན་པ་མེད་པ། དྲན་པ་ཉེ་བར་གནས་པ། ཤེས་བཞིན་དང་ལྡན་པ། སྡིག་པ་བཅོམ་པ། དགེ་བའི་ཚུལ་ཁྲིམས་ཅན། བདག་དང་གཞན་ལ་ཕན་པ་ལ་ཞུགས་པ་ཞེས་བརྗོད་དོ། །གཞན་ཡང་དགེ་སློང་གིས་དྲན་པ་ངན་པ་རྣམས་སྒོམ་པར་མི་བྱེད་ཅིང་སེམས་རབ་ཏུ་གནས་པར་མི་བྱེད་པ་ནི་གང་རེག་པར་བྱ་བ་དེ་ལ་རེག་པར་མི་བྱེད་དོ། །ཀུན་ནས་ཉོན་མོངས་པ་ཅན་གྱི་བདེ་བ་ཡིན་པའི་ཕྱིར་འཐུག་པ་དང་། སྲབ་པ་དང་། འཇམ་པར་གྱུར་པའི་དངོས་པོ་འདིའི་ཆོས་དེ་རྣམས་ཡང་འདིས་རོ་མྱོང་བར་ཡང་མི་བྱེད་དོ། །ཀུན་ཏུ་རྟོག་པར་ཡང་མི་བྱེད་དོ། །རྐྱེན་གྱིས་བྱུང་བ་རྣམས་ཀྱང་མེ་བཞིན་དུ་སྤོང་བར་བྱེད་དོ། །གཞན་རྣམས་ལ་ཡང་དེ་བཞིན་དུ་སྤོང་དུ་འཇུག་གོ། །ལུས་སུ་གཏོགས་པའི་རེག་བྱར་གྱུར་པ་ལ་བརྐམ་པས་དྲང་བར་གྱུར་པ་རྣམས་ལ་རྗེས་སུ་ཡི་རང་བར་མི་བྱེད་དོ། །གང་འདི་ལ་དགེ་སློང་རོ་དང་རེག་བྱ་རྣམས་སྤངས་པ་ཤེས་བཞིན་དང་ལྡན་པ་ཚུལ་ཁྲིམས་དག་པ་དང་། གཙང་མ་ལ་སྤྱོད་པ་དགེ་བའི་ཆོས་ལ་ལེགས་པར་ཀུན་ནས་གནས་པ་མྱ་ངན་ལས་འདས་པའི་མཐར་ཐུག་པ་ཞེས་བརྗོད་དོ། །ཡང་དྲན་པ་ལྔ་པོ་འདི་དག་རྣམས་དགེ་སློང་གིས་རྟག་ཏུ་བསྒོམ་པར་བྱ་ཞིང་ཡིད་ལ་བྱའོ། །ལྔ་གང་ཞེ་ན། འདི་ལྟ་སྟེ། དུས་དྲན་པ་དང་། ན་ཚོད་རྣམས་དྲན་པ་དང་། མྱ་ངན་ལས་འདས་པ་དང་། འགྲོ་བ་དང་གནས་པའོ། །དེ་ལ་ཇི་ལྟར་དགེ་སློང་གིས་དུས་དྲན་པ་བསྒོམ་པར་བྱ་ན། འདི་ན་དགེ་སློང་རྟག་པ་ཁོ་ནར་ལུས་དྲན་པ་ཉེ་བར་གཞག་པ་སྒོམ་པར་གྱུར་པས་མི་རྨོངས་ཤིང་ཡུལ་གྱིས་མི་འཇོམས་སོ། །རྣམ་པར་ཉམས་པར་མི་བྱེད་དེ། དགེ་སློང་དག་གིས་ཤེས་པར་བྱ་སྟེ། འདི་ན་ཉིན་དང་མཚན་དུ་ཡང་དེ་བཞིན་དུ་དགེ་བ་རྣམས་སོ་སོར་རིག་པར་བྱ་སྟེ། མི་ཉལ་བར་དབུགས་འཇུག་པ་དང་འབྱུང་བ་ལ་མངོན་པར་བརྩོན་པ་དང་ལྡན་པ་ཞེས་བྱ་བ་གང་གི་ཕྱིར་དབུགས་འབྱུང་བ་དང་འཇུག་པ་སྐད་ཅིག་པ་རྐྱེན་གྱིས་ངེས་པར་མྱོང་{{page:{number:1317,folio:117a,volume:70}}}བར་འགྱུར་བ་དམའ་བ་དང་མཐོ་བར་བྱེད་པ་པོ་འདིས་དེ་ལྟར་བདག་གིས་གསུས་པ་རྒྱས་པར་བྱེད་པ་ཁམས་དང་། སྐྱེ་མཆེད་རྣམས་འཐོབ་པ་སྐད་ཅིག་ལ་སྟེང་དུ་འགོར་བ་མེད་པར་བྱེད་པར་འགྱུར་བའི་འདུས་བྱས་ཀྱི་ཆོས་འདི་དག་རྣམས་ཐམས་ཅད་ནི་ཁམས་དང་། ཕུང་པོ་དང་། སྐྱེ་མཆེད་རྣམས་ཀྱིས་ངེས་པར་བསྡུས་པ་མིག་བཙུམས་པ་དང་། འབྱེད་པར་བྱེད་པ་དང་། དབུགས་འབྱུང་བ་ཞེས་བྱ་བའི་ཐ་སྙད་དུ་བྱ་བའི་རླུང་རྣམས་གང་དག་ཡིན་པ་འདུས་བྱས་སུ་གྱུར་པ་དེ་དག་རྣམས་ནི་འགག་པ་འཇིག་པ་རུལ་བར་གྱུར་པ་ཡིན་ནོ། །གཞན་ཡང་དེའི་རྗེས་ཐོགས་ལ་རྐྱེན་གཞན་ལས་རབ་ཏུ་འབྱུང་བར་འགྱུར་ལ་སྐད་ཅིག་ཏུ་ཡང་མི་འགོར་བར་ལྷན་ཅིག་ཏུ་དབུགས་རྔུབ་པར་བྱེད་པའི་དེ་ལྟར་དགེ་སློང་འདི་དུས་ཀྱི་རྗེས་སུ་ཞུགས་པའི་དྲན་པ་དང་ལྡན་པ་དེས་རབ་ཏུ་བསྒྲལ་བར་གྱུར་པའི་ཡིད་ལ་བྱེད་པའི་བྱ་བ་དང་ལྡན་པར་གྱུར་པས་བདག་ཉིད་ཀྱིས་སོ་སོར་རིག་པར་བྱེད་དོ། །ཁམས་དང་སྐྱེ་མཆེད་ཀྱི་ཚོམ་བུར་གྱུར་པའི་ལུས་འདི་ནི་སྐད་ཅིག་གི་ཁོག་ཙེ་ལས་ཉེ་བར་འཚེ་བ་དང་བཅས་པ་ལུས་འདི་ཐམས་ཅད་ཀྱིས་སྟོང་པ་ལྟ་བུར་གྱུར་པ་ལ་ནི་བྱེད་པ་པོ་དང་། ཚོར་བ་པོ་རྣམས་ནི་ཡོད་པ་མ་ཡིན་གྱི། རྒྱུ་དང་རྐྱེན་ཕན་ཚུན་གྱི་དབང་གིས་ཐ་སྙད་ཀྱི་ལུས་འདི་ཀུན་ནས་བསྐྱེད་པས་རབ་ཏུ་འཇུག་པར་འགྱུར་བ་ཡིན་ནོ། །སྐད་ཅིག་དང་སྐད་ཅིག་ལ་སྐྱེ་ཞིང་འཆི་ལ། རྒས་པར་གྱུར་ཅིང་འཆི་འཕོ་དང་སྐྱེ་བའི་ཕུང་པོ་འབའ་ཞིག་ཏུ་གྱུར་པ་ནི་འཁོར་བའི་ཕུང་པོ་ཐམས་ཅད་ཡིན་ནོ། །དེ་ལྟར་སྒོམ་པའི་དགེ་སློང་དུས་རྣམས་འབྲས་བུ་མེད་པ་མ་ཡིན་པར་བྱེད་པ་དེ་ནི་རབ་ཏུ་དང་བ་བཞི་དང་ལེགས་པར་ལྡན་པར་སེམས་ཀྱིས་སེམས་རབ་ཏུ་དང་བས་འདིའི་བཞིན་གྱི་ཁ་དོག་རབ་ཏུ་དང་བར་འགྱུར་རོ། །འདིའི་དགེ་བ་དང་མི་དགེ་བའི་ལས་རྣམས་ཀྱང་རབ་ཏུ་དང་བར་འགྱུར་རོ། །འཇིག་རྟེན་ཕ་རོལ་ཏུ་ཕན་པར་བྱེད་པ་པོ་ཉིད་དང་། མྱ་ངན་ལས་འདས་པའི་ཡང་མཐར་ཐུག་པའི་དགེ་སློང་འདིའི་ཚུལ་ཁྲིམས་ལ་རྣམ་པར་དཔྱད་ནས་སྦྱིན་པ་པོ་དང་སྦྱིན་བདག་གང་ཡིན་པ་རྣམས་ཀྱང་མཆོག་གི་རབ་ཏུ་རངས་པས་ཡིད་རབ་ཏུ་དང་བར་འགྱུར་རོ། །ཚུལ་ཁྲིམས་{{page:{number:1318,folio:117b,volume:70}}}དང་ལྡན་པ་མཆོག་ཏུ་དགེ་བ་ཡང་དག་པའི་དོན་ལ་སྤྱོད་པ་པོའི་དགེ་སློང་རྣམས་ནི་བཞི་པོ་དེ་དག་རྣམས་རབ་ཏུ་དང་བར་འགྱུར་རོ། །ཐམས་ཅད་དུ་ཤིན་ཏུ་རབ་ཏུ་དང་བས་བདེ་བར་ཉལ་ལོ། །དེ་ཉལ་བ་ན་ཆོས་དང་ལྡན་ཞིང་ཆོས་དང་རབ་ཏུ་འབྲེལ་པའི་རྨི་ལམ་བཟང་པོ་མཐོང་བར་འགྱུར་རོ། །དེ་བཞིན་དུ་དེ་རྒྱགས་པ་མ་ཡིན་པ་བག་དང་ལྡན་པར་རྒྱུ་བས་ཆོས་བདུན་འཕེལ་བར་འགྱུར་ཏེ། བདུན་གང་ཞེ་ན། འདི་ལྟ་སྟེ། དགེ་བའི་ཆོས་རྣམས་དཔྱོད་པའི་དབང་དུ་བྱས་པའི་ཆོས་ཀྱི་སྤོབས་པ་དང་། དེ་དགེ་བའི་ལས་ཀྱི་མཐའ་རྣམས་ལ་སྤྱོད་པའི་དགའ་བ་དང་ལྡན་པར་འགྱུར་རོ། །དེའི་དགའ་བ་ཡང་མངོན་པར་འཕེལ་བར་འགྱུར་རོ། །དགའ་བ་རྒྱ་ཆེ་བར་གྱུར་པ་གང་གི་ཕྱིར་མིང་དང་གཟུགས་དག་ཕན་ཚུན་གྱི་དབང་གིས་འཕེལ་བར་འགྱུར་རོ། །འཕེལ་ཞིང་རྒྱས་པའི་རྒྱུ་འདིས་ལུས་ཀྱི་ནད་མེད་པའི་ལུས་དང་སེམས་དག་ཀྱང་ཕན་ཚུན་གྱི་དབང་གིས་བདེ་ལེགས་སུ་གྱུར་པས་ཡིད་གཞུངས་པར་གྱུར་ཏེ། ཡིད་གཞུངས་པའི་མིང་ནི་སྔོན་བྱས་པའི་དགེ་བའི་ཆོས་རྣམས་རྗེས་སུ་དྲན་པ་ཡིན་ཏེ། འདིའི་ཡིད་གཞུངས་པ་དེ་ཡང་འཕེལ་ལོ། །དགེ་བའི་ཆོས་རྣམས་ལ་རྟག་ཏུ་ཡང་དྲན་པ་འཕེལ་ལོ། །དགེ་བའི་ཆོས་རྗེས་སུ་དྲན་པ་རྣམས་འཕེལ་བ་བསམས་ནས་ཀྱང་འདིའི་བདེ་བ་རྣམས་ཀྱང་འཕེལ་ལོ། །བདེ་བར་གྱུར་པ་རྣམས་ཀྱི་ཡང་སྟོབས་འཕེལ་བར་འགྱུར་རོ། །ཆོས་བདུན་འཕེལ་བ་རྣམས་ནི་བདེ་བས་མཚན་མོ་འདའ་བར་བྱེད་ལ་ཉལ་བ་ན་ཡང་མཚན་མོ་ལུས་སྒོམ་པ་དང་། སེམས་ཀྱང་སྒོམ་པར་འགྱུར་རོ། །དེ་ལྟར་དུས་རྣམས་དྲན་པ་ཡིན་ནོ། །ཇི་ལྟར་ན་དགེ་སློང་ཉིན་མོ་དང་མཚན་མོ་དུས་དྲན་པ་དང་ཡང་དག་པར་ལྡན་པ་ཡིན་ཞེ་ན། དགེ་སློང་དག་འདི་ན་དགེ་སློང་གིས་མིག་བཙུམས་པ་དང་ཕྱེ་བ་རྟོགས་པར་བྱེད་དེ་སྐད་ཅིག་པའི་མིག་བཙུམས་པ་དང་། ལྷན་ཅིག་ཏུ་བདག་གིས་དུས་སུ་གྱུར་པ་གང་ཞིག་ལེགས་པར་རབ་ཏུ་ཐོབ་པ་དང་དེ་དང་ལྷན་ཅིག་འགྲོགས་པའི་སེམས་དང་སེམས་ལས་བྱུང་བའི་ངོ་བོ་དེ་རྣམས་ནི་དུས་མི་རིང་བ་ན་ཞིག་ཅིང་རུལ་བར་འགྱུར་བའོ། །དེ་ལ་དུས་འདི་གང་དག་རིམ་གྱིས་འགག་པ་དང་སྐྱེ་བ་ཡང་ཡིན་{{page:{number:1319,folio:118a,volume:70}}}ཞེ་ན། རབ་ཏུ་སྐྱེ་བ་རྣམས་ལ་ཡང་ཚེ་ཟད་པ་སྒྲུབ་པ་ཡིན་པ་གང་གི་ཕྱིར་བདག་གི་ལང་ཚོ་རྣམས་ནི་རྒས་པས་ཟད་པར་འགྱུར་རོ། །གང་སྐྱེ་བོ་ཐམས་ཅད་ཀྱིས་ཀྱང་བཟློག་པར་བྱ་བའི་ཐབས་མེད་པའི་འཆི་བདག་གསོན་པ་ཐམས་ཅད་རབ་ཏུ་འཇོམས་པར་བྱེད་པས་ཤིན་ཏུ་མྱུར་ཞིང་མགྱོགས་པར་འབབ་པས་སྲིད་པ་གཞན་དུ་བདག་འགག་པར་འགྱུར་རོ། །བདག་བག་ཆགས་སུ་གྱུར་པ་ཐམས་ཅད་ཀྱི་གསོན་པ་འདི་ནི་ཤིན་ཏུ་མྱུར་བར་འཇུག་པའི་ཕྱིར་ན་རྒྱུ་མེད་པར་མཆི་མ་འབྱུང་ངོ་། །དཔེར་ན་མར་མེ་གནས་པར་གྱུར་པའི་མེས་སྣུམ་རྣམས་འཐུང་བར་བྱེད་དོ། །དེ་ཁོ་ན་བཞིན་དུ་ཞེན་པའི་རང་བཞིན་དུ་གྱུར་པའི་བདག་རྣམས་ཀྱིས་ཀྱང་སྣུམ་འདྲ་བའི་ཚེ་འཐུང་བར་བྱེད་པ་འདི་དགེ་སློང་དག་གིས་བསམ་པར་བྱའོ། །ངེས་པར་ལེགས་པ་ལ་རབ་ཏུ་བརྩོན་པར་བྱའོ། །དེ་ལྟར་ཡང་ནང་གི་བདག་ཉིད་ཀྱི་དངོས་པོ་འདི་རྣམས་ནི་རབ་ཏུ་ཉམས་པར་བྱེད་པའི་ཆོས་བཞིས་ཟད་པར་བྱེད་པ་ཡིན་པ་དེ་བཞིན་དུ་ཕྱི་རོལ་གྱི་འདུས་བྱས་ཀྱི་དངོས་པོ་རྣམས་ཐམས་ཅད་ཀྱང་བཞིས་འཇོམས་པར་བྱེད་དེ། རི་དང་། ནགས་དང་། ཆུ་ཀླུང་དང་། གྲོང་ཁྱེར་དང་། གྲོང་དང་། གྲོང་རྡལ་དང་། སྨན་གྱི་ལྗོངས་དང་། སྐྱེད་མོས་ཚལ་རྣམས་མིའི་འགྲོ་བས་བསྡུས་པ་རྣམས་དང་། ལྷའི་འཇིག་རྟེན་གྱི་ཡང་སྟེ། འཇོམས་ཤིང་ཟད་པར་འགྱུར་རོ། །ནགས་དང་། ཉེ་བའི་ནགས་དང་། རྫིང་བུ་དང་། ལྗོན་ཤིང་གི་ནགས་རྣམས་ཀྱང་ལྷ་རྣམས་ཐམས་ཅད་བག་མེད་པར་སྤྱོད་པས་ཉམས་ཤིང་ཉམས་པར་ཡང་འགྱུར་རོ། །དེ་དག་རྣམས་ཐམས་ཅད་མེད་པས་ཡང་དང་ཡང་དུ་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེའོ། །འཇིག་རྟེན་འདི་དག་ཐམས་ཅད་རང་གི་ལས་ལ་ལོངས་སྤྱོད་པ་རྣམ་པ་དུ་མར་ཀུན་ཏུ་གནས་པ་མེད་པ་རྣམས་ལ་གཡེང་བ་མེད་པའི་བློས་ལྟ་བར་བྱེད་དོ། །གཅིག་ཏུ་ངེས་པའི་བློས་དྲན་པ་བརྟན་པ་རྣམ་པར་མ་གཡེངས་པའི་དྲན་པ་དང་ལྡན་པ་གཅིག་ཏུ་དེ་ཁོ་ན་ཉིད་ལ་བལྟ་བར་གྱུར་པས་རྟོགས་ནས་གཞན་ཡང་དུས་དེ་ཉིད་ལ་སོ་སོར་དྲན་པ་དང་ཤེས་བཞིན་དང་ལྡན་པ་ཡིན་ཏེ། དགེ་སློང་དེ་ནི་ཅི་ལྟ་བུའི་སྤྱོད་ལམ་གྱིས་གནས་པའི་{{page:{number:1320,folio:118b,volume:70}}}རབ་ཏུ་བྱས་པ་དང་། སྡོམ་པ་ལ་གནས་པའི་དབང་དུ་བྱས་པ་དང་། ཇི་ལྟ་བ་བཞིན་དུ་དྲི་མ་ལས་ལྡང་བའི་དུས་ནི་འདི་ཡིན་ནོ། །བསམ་གཏན་གྱི་གནས་པས་ཉེ་བར་འཕེལ་བར་བྱ་བའི་དུས་ནི་འདི་ཡིན་ནོ། །ཉེ་བར་བཅག་པའི་དབང་དུ་བྱས་པའི་དུས་ནི་འདི་ཡིན་ནོ། །བླ་མའི་དུས་ནི་འདི་ཡིན་ནོ། །བདག་གི་ཟས་ཀྱི་དུས་ནི་འདི་ཡིན་ནོ། །བདག་གི་ཆོས་གོས་བསྡུ་ཞིང་བྱི་དོར་བྱ་བའི་དུས་ནི་འདི་ཡིན་ནོ། །བདག་སྦྱིན་པ་པོ་དང་སྦྱིན་བདག་རྣམས་ཀྱི་དྲུང་དུ་སོང་ལ་ཆོས་བསྟན་པའི་དབང་དུ་བྱ་བའི་དུས་ནི་འདི་ཡིན་ནོ། །དེ་ལས་བདག་ཕྱིར་འགྲོ་བར་བྱ་བའི་དུས་ནི་འདི་ཡིན་ནོ། །དགེ་སློང་དེས་དུས་ཐམས་ཅད་ཉིད་དུ་དུས་ཀྱི་རྗེས་སུ་རྟོགས་པའི་དྲན་པ་ཡིན་ནོ། །དེ་ལྟར་ན་དགེ་སློང་དུས་ཀྱི་རྗེས་སུ་ཞུགས་པའི་དྲན་པ་ཅན་ཡིན་ནོ། །གཞན་ཡང་ཇི་ལྟར་ན་ཚོད་དྲན་པ་ཡིན་ན་ནི་འདི་ན་དགེ་སློང་དག་དགེ་སློང་བདག་ཉིད་ཀྱི་ཇི་སྲིད་མངལ་ནས་བཟུང་ནས་ན་ཚོད་ཀྱི་རྗེས་སུ་འབྲེལ་བ་རྣམས་དྲན་པར་བྱེད་དོ། །ལུས་ཀྱི་ན་ཚོད་རྣམས་ཀྱང་གང་གི་ཕྱིར་སྐད་ཅིག་པ་ཉིད་ཡིན་ཏེ། ནུར་ནུར་པོ་དང་། ལྟར་ལྟར་པོ་དང་། མཁྲང་འགྱུར་དང་། གོར་གོར་པོ་དང་། གོང་པོ་དང་། ཡན་ལག་དང་ཉིང་ལག་འགྱུས་པ་རྣམས་དང་། བྱིས་པ་དང་། གཞོན་ནུ་དང་། བར་མ་དང་། རྒས་པར་གྱུར་པ་ལ་སོགས་པ་ལུས་ཀྱི་ན་ཚོད་སྔ་ཕྱིའི་རིམ་པ་རྣམས་ཤིན་ཏུ་མྱུར་ཞིང་གར་ཡང་གནས་པ་མེད་པའི་ལུས་སྐད་ཅིག་པ་འདི་ལ་ལྟ་བར་བྱེད་དོ། །བྱིས་པའི་སྐྱེ་བོ་བག་མེད་པས་ཉེ་བར་བཅོམ་པ་རྣམ་པར་རྟོག་པའི་རྒྱས་བཅུས་པ་སྲིད་པའི་ཆུ་བོས་ཁྱེར་བ་འདི་དག་རྣམས་ཀྱིས་ནི་སོ་སོར་རིག་པ་ཡང་མ་ཡིན་ལ་སྐལ་བ་འཐུན་པའི་རིགས་གཞན་རྣམས་ནས་འཆི་འཕོས་ནས་ལས་ཀྱི་ལྕགས་སྒྲོག་གིས་རྒྱུད་ཀུན་ཏུ་བཅིངས་ཤིང་སླར་ཡང་སྐྱེ་བ་གཞན་གང་ཡང་རུང་བ་ཅིག་ཏུ་སྐྱེ་བར་འགྱུར་རོ། །གཞན་ཡང་དེ་རང་གི་ལས་ཀྱིས་ཉེ་བར་འགྲོ་བར་གྱུར་པས་ལུས་དང་སེམས་ཀྱི་རྒྱུད་ཀྱི་རྗེས་སུ་འབྲེལ་བའི་ནུར་ནུར་པོ་དང་། ལྟར་ལྟར་པོ་དང་། མཁྲང་འགྱུར་དང་། གོར་གོར་པོ་དང་། ཤའི་གོང་བུ་དང་ཡན་ལག་དང་ཉིང་ལག་དང་ལྡན་པར་མིའི་འགྲོ་བར་སྐྱེ་བར་འགྱུར་བས་བྱིས་པ་དང་། གཞོན་{{page:{number:1321,folio:119a,volume:70}}}ནུ་བདོ་བ་དང་། བར་མ་ན་གནས་པའི་གནས་སྐབས་དེ་དག་ཉིད་རིམ་གྱིས་འཆི་བའི་མཐར་ཐུག་པར་འགྱུར་རོ། །གཅིག་ཇི་ལྟ་བ་དེ་བཞིན་དུ་འདོད་པའི་ཁམས་པ་རྣམས་ཐམས་ཅད་ཀྱང་སོ་སོ་སོ་སོར་སྔོན་གྱི་ལས་ཀྱིས་ཀུན་ནས་སྦྲེལ་བས་ཇི་ལྟར་རྗེས་སུ་འཐུན་པའི་ལུས་ཀྱིས་བསྡུས་པ་དང་། ལུས་དང་ལྷན་ཅིག་འགྲོགས་པའི་ལས་རྣམས་ཀྱིས་ན་ཚོད་དང་རྗེས་སུ་འཐུན་པའི་ལུགས་རྣམས་ནི་ཅི་ནས་ཀྱང་སེམས་ཅན་རྣམས་ཐམས་ཅད་ལ་འགྱུར་བ་ཡིན་ནོ། །དེ་ལྟ་བུ་ལ་ནི་ན་ཚོད་རྣམས་དྲན་པའི་དགེ་སློང་ཞེས་བརྗོད་དོ། །གཞན་ཡང་དྲན་པ་གསུམ་པ་དགེ་སློང་གིས་བསྟེན་པར་བྱ་ཞིང་བསྒོམ་པར་བྱ་ལ་མཐར་ཐུག་པར་ཡང་བྱའོ། །གང་དག་ཅེ་ན། འདི་ལྟ་སྟེ། འཆི་འཕོ་དང་སྐྱེ་བའོ། །མཚན་མོ་ཡང་བསྒོམ་པར་བྱ་སྟེ། སེམས་ཅན་འདི་དག་ཐམས་ཅད་ནི་མཐར་འཆི་བར་གྱུར་པ་སྟེ། གསོན་པ་རྣམས་ཀྱི་མཐའ་ནི་འཆི་བས་མཐར་ཐུག་པར་བྱེད་དོ། །ཁམས་གསུམ་དུ་སྐྱེས་པའི་སེམས་ཅན་རྣམས་ཐམས་ཅད་ཀྱང་མི་རྟག་པ་དང་། སྐྱེ་བ་དང་། འགག་པའི་ཆོས་ཅན་ཀུན་ནས་འདུས་བྱས་པ། ཉེ་བར་འཚེ་བ་དང་བཅས་པ་འདུས་པ་མཐར་འབྲལ་བར་འགྱུར་བས་ན་ལྷ་རྣམས་ནས་འཆི་འཕོས་ནས་དམྱལ་བ་རྣམས་སུ་སྐྱེ་བར་འགྱུར་རོ། །དམྱལ་བ་རྣམས་ནས་འཆི་འཕོས་ནས་ཀྱང་དམྱལ་བ་རྣམས་སུ་སྐྱེ་བར་འགྱུར་བ་དང་། དམྱལ་བ་རྣམས་ནས་འཆི་འཕོས་ནས་ཀྱང་ལྷར་སྐྱེ་བ་དང་། མི་རྣམས་ནས་ཤི་ནས་དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་སུ་ཡང་སྐྱེའོ། །ཡི་དགས་རྣམས་ནས་ཤི་ནས་དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་སུ་སྐྱེའོ། །དེ་ལྟར་ན་འོག་དང་། ཐད་ཀ་དང་། སྟེང་གི་འཁོར་བ་འདི་དག་རྣམས་སུ་ལས་ཀྱི་རླུང་གིས་ཡོངས་སུ་འཁོར་རོ། །རང་གི་ལས་རྣམས་ལ་ལོངས་སྤྱོད་པས་ཡོངས་སུ་འཁྱམ་མོ། །འཁོར་བའི་རྒྱ་མཚོ་ཆེན་པོ་ན་ཡོངས་སུ་འཁོར་རོ། །དེ་བཞིན་དུ་དེས་ནམ་ནངས་པ་དང་། ནུབ་པ་དང་། ཉིན་མོ་དང་། མཚན་མོ་ཡང་གཅིག་ཏུ་འཆི་འཕོ་དང་སྐྱེ་བ་དྲན་པ་གང་ཡིན་པ་སྒོམ་པར་བྱེད་དོ། །དེའི་དགེ་སློང་འདིའི་གང་{{page:{number:1322,folio:119b,volume:70}}}དག་གསོན་པའི་རྒྱགས་པར་གྱུར་པ་གཅིག་ཏུ་ཆགས་པར་བྱེད་པའི་ལོག་པར་ཡོངས་སུ་ཞེན་པས་བྱས་པ་དེ་བསྙུངས་པར་གྱུར་པའམ། རྣམ་པ་ཐམས་ཅད་དུ་ཡང་མེད་པར་འགྱུར་རོ། །དྲན་པ་རྣམས་ཀྱི་ནང་ན་མཆོག་ནི་འདི་ཡིན་ཏེ། འདི་ལྟར་འཆི་འཕོ་དང་སྐྱེ་བ་དྲན་པའོ། །དེའི་ཕྱིར་མྱ་ངན་ལས་འདས་པའི་གྲོང་ཁྱེར་དུ་འཇུག་པར་འདོད་པ་རྣམས་ཀྱིས་འདི་བསྟེན་པར་བྱའོ། །ཡིད་ལ་བྱའོ། །རྒྱུ་གང་གིས་སེམས་ཅན་འདི་དག་རྣམས་དྲིན་མེད་པར་འགྱུར་བ་ནི་རྟག་པའི་གོ་འཕང་ཚོལ་བར་བྱེད་པ་དོན་མེད་དོ། །གང་གི་ཕྱིར་སྲེད་པའི་ཞགས་པས་ཀུན་ཏུ་བཅིངས་ནས་འཁོར་བ་ན་ཡོངས་སུ་འཁྱམ་པ་རྣམས་ཀྱིས་རྟག་པའི་གོ་འཕང་འཐོབ་པར་འགྱུར་རམ། དེ་ནས་དེའི་ཚེ་ཚིགས་སུ་བཅད་པ་གསུངས་པ། ཇི་ལྟར། སྲིད་པའི་འཇིགས་ལས་རྣམ་གྲོལ་ཞིང་། །ཐམས་ཅད་ལ་ཡང་ཆགས་མེད་པས། །འདོད་དང་བྲལ་བའི་བརྟན་པ་ནི། །གོ་འཕང་མྱ་ངན་འདས་ལ་གནས། །སྲིད་པའི་སྐྱོན་དུ་བྱིང་བ་ལ། །དཀའ་ཐུབ་སྤྱོད་པས་དགའ་བ་ཡི། །དེ་ཡི་ཡིད་རྣམས་ངལ་སོས་ཀྱང་། །ཞི་བར་འགྱུར་བ་ཡིན་ནམ་ཅི། །གང་གི་ཡིད་ཀྱང་རྣམ་འཁྲུལ་བས། །ལུས་རྣམས་ལ་ནི་རབ་ཏུ་རྒྱུགས། །དེ་ནི་ཆོས་ཀྱི་ལམ་ནོར་བས། །དམྱལ་བར་སྐྱེ་བར་འགྱུར་བ་ཡིན། །བག་མེད་པས་ནི་སེམས་དཀྲུགས་པས། །དེ་ཉིད་རྗེས་སུ་མཐོང་བ་མིན། །བག་མེད་པ་ཡང་མེ་དང་འདྲ། །དེ་ཕྱིར་འབད་པས་ཡོངས་སུ་སྤོངས། །བག་མེད་པས་ནི་རྣམ་འཇོམས་པའི། །སྐྱེས་བུ་ལས་ཀྱི་སྐྱེ་གནས་སྐྱེས། །ལམ་ཡང་རྣམ་བརྒྱད་དེས་ལེགས་པ། །ཐམས་ཅད་ཉིད་དུ་མི་མཐོང་ངོ་། །བག་མེད་ཡུལ་ན་བསྟེན་པ་ཡིས། །ཆོས་བཅུ་རྣམ་པར་ཉམས་པ་ཡིན། །དེ་ནི་རྟག་ཏུ་བག་མེད་པས། །བསམ་གཏན་ཡང་ནི་རབ་ཏུ་ཉམས། །བག་མེད་སེམས་ཅན་ཐམས་ཅད་ཀྱི། །འཆིང་བ་རྣམས་ཀྱི་མཆོག་ཡིན་ནོ། །བདེ་བའི་གོ་འཕང་རྟག་པར་ཡང་། །བག་ཡོད་པར་ནི་རབ་བརྗོད་དོ། །འཁོར་བའི་འཇིགས་པ་སྟོན་པ་ལས། །གང་གི་བློ་ནི་རྨོངས་མེད་པ། །དེ་ནི་ངན་སོང་འཇིགས་གྲོལ་ནས། །རབ་ཞི་ལེགས་པར་གནས་ཞེས་བརྗོད། །{{page:{number:1323,folio:120a,volume:70}}}དེ་ལྟར་འཆི་འཕོ་དང་སྐྱེ་བ་དྲན་པ་ཅེས་ཀྱང་བསྒོམ་པར་བྱའོ། །དེ་བསྒོམས་པའི་ཕྱིར་རྟག་ཏུ་དགའ་བར་འགྱུར་རོ། །དེ་འདུས་བྱས་ཀྱི་དངོས་པོ་རྣམས་ཐམས་ཅད་ལ་འཆི་འཕོ་དང་སྐྱེ་བ་ལེགས་པར་མངོན་པར་མཐོང་ནས་འཁོར་བའི་སྡུག་བསྔལ་མང་པོ་རྣམས་ལ་སོ་སོར་རྟོག་པར་བྱེད་དོ། །གང་ཞིག་འཇིག་རྟེན་འདིར་རྣམ་པ་དུ་མར་སྒྲུབ་པར་བྱེད་པའི་བག་མེད་པ་དེ་དག་རྣམས་ཀྱང་ཇི་ལྟ་བ་བཞིན་དུ་སྤོང་བར་བྱེད་པའི་དགེ་སློང་དེ་རྟག་ཏུ་ཡང་མི་རྟག་པ་ལ་རྗེས་སུ་ལྟ་ཞིང་གནས་སོ། །ཟད་ཅིང་འགོད་པ་རྗེས་སུ་ལྟ་བ་བློ་དང་ལྡན་པ་དྲན་པ་ཉེ་བར་གཞག་ཅིང་ཡིད་ལ་བྱེད་པ་དང་ལྡན་པ་དེས་ནི་སྡུག་བསྔལ་རྣམས་མཐར་བྱེད་པར་ནུས་སོ། །གཞན་ཡང་དགེ་སློང་གིས་དྲན་པ་བཞི་པ་ཡིད་ལ་བྱ་བ་ནི་འདི་ལྟ་སྟེ། ཕུན་སུམ་ཚོགས་པ་དང་རྒུད་པ་རྣམས་དྲན་པ་ཡིད་ལ་བྱེད་པའོ། །འདི་ལྟར་ཕུན་སུམ་ཚོགས་པ་དང་རྒུད་པ་དྲན་པས་ཕུན་སུམ་ཚོགས་པ་དང་རྒུད་པ་ཡིད་ལ་བྱེད་པའི་དགེ་སློང་རྣམས་ནི་རྙེད་པ་དང་བཀུར་སྟི་ལ་མངོན་པར་དགའ་བར་མི་འགྱུར་རོ། །འདོད་པའི་དབང་དུ་གྱུར་པས་སྦྱིན་པ་པོ་དང་སྦྱིན་བདག་རྣམས་ལ་བརྟེན་པར་མི་བྱེད་དོ། །དེས་རྒྱལ་པོའམ་རྒྱལ་པོའི་བློན་པོ་གང་ཡིན་པ་རྣམས་མཐོང་ཞིང་དེའི་བདེ་བ་དེ་དག་རྣམས་ཀྱང་ཡང་དག་པར་མངོན་པར་མཐོང་བར་གྱུར་པ་དེའི་ཚེ་ཡང་བདེ་བར་སེམས་ཀྱིས་ཀུན་ཏུ་འཛིན་པར་མི་བྱེད་དོ། །སྲེད་པས་མི་འཆིང་ངོ་། །ཉིན་མོར་ཀུན་ཏུ་རྟོག་པར་མི་བྱེད་ཅིང་མཚན་མོར་ཡང་མ་ཡིན་ནོ། །ཤིན་ཏུ་ལེགས་པར་བརྟག་པར་བྱ་བའི་ལོངས་སྤྱོད་གཞན་རྣམས་ཀྱང་བདག་གིར་མི་བྱེད་དོ། །གཞན་རྣམས་ལ་ཡང་འཐུན་པའི་སེམས་ཀྱིས་ཀུན་ཏུ་ལྟ་བར་བྱེད་དོ། །འདི་ལྟར་ཡང་ཡིད་ཀྱིས་སྒོམ་པར་བྱེད་དེ། ཇི་ལྟར་སེམས་ཅན་འདི་དག་རྣམས་ནི་རྒུད་པ་མཐར་ཐུག་པ་འབྱུང་བར་འགྱུར་ཏེ། གང་གི་ཕྱིར་ཕུན་སུམ་ཚོགས་པ་ཐམས་ཅད་ཀྱང་རྒུད་པའི་མཐར་ཐུག་པ་ཡིན་པའི་ཕྱིར་རོ། །ཇི་ལྟ་ཇི་ལྟར་ཕུན་སུམ་ཚོགས་པ་ཤིན་ཏུ་ཆེས་ལྷག་པར་གྱུར་པ་དེ་ལྟ་དེ་ལྟར་སྲེད་པ་རྣམས་སྟོབས་ཆེས་ཤིན་ཏུ་ལྷག་པར་འགྱུར་བ་ཡིན་ནོ། །དེ་རྣམས་རབ་ཏུ་ཉམས་པར་གྱུར་པ་ལས་ཀྱང་དེ་ལ་མངོན་པར་ཞེན་པས་ཕྱིས་ཡང་རྣམ་པར་{{page:{number:1324,folio:120b,volume:70}}}འབྲལ་བར་བྱས་པའི་རྣམ་པ་དུ་མ་དང་རྣམ་པར་རྟོག་པ་དུ་མ་ཇི་སྙེད་ཀྱི་ཡིད་ཀྱི་སྡུག་བསྔལ་རྣམས་སྐྱེ་བར་འགྱུར་ཏེ། དེའི་དཔེ་རྣམས་ཀྱང་བྱ་བར་སླ་བ་མ་ཡིན་ནོ། །དེ་དེ་ལྟར་གང་གི་ཚེ་ཕུན་སུམ་ཚོགས་པ་དང་རྒུད་པ་རྣམས་ལ་ལེགས་པར་མངོན་པར་ལྟ་བར་བྱེད་པ་དེའི་ཚེ་ལྷའི་རྒྱལ་པོ་རྣམས་ཀྱང་འདོད་པར་མི་བྱེད་ན་ཅི་ཡང་མིའི་རྒྱལ་པོ་རྣམས་སམ། འཁོར་ལོས་སྒྱུར་བའི་རྒྱལ་པོ་རྣམས་འདོད་པར་འགྱུར་རམ། དེ་ཅིའི་ཕྱིར་ཞེ་ན། དེ་དག་རྣམས་ལ་རྒུད་པའི་སྡུག་བསྔལ་རྣམ་པ་དུ་མ་ཀུན་ནས་མངོན་པར་མཐོང་བའི་ཕྱིར་ཏེ། གཞན་ཡང་རྒྱལ་པོའམ། རྒྱལ་པོའི་བློན་པོ་རྣམས་སམ། ཁྱིམ་བདག་རྣམས་སམ། རྒྱལ་རིགས་རྣམས་དང་ཤིན་ཏུ་སྟོབས་དང་ལྡན་པ་གཞན་རྣམས་ཀྱི་མཆོག་ཏུ་ཕུན་སུམ་ཚོགས་པ་རྣམས་ཀྱང་རུང་སྟེ། སྐྱེས་ནས་ལན་ཅིག་དང་ལན་ཅིག་མ་ཡིན་པར་རྒུད་པར་བྱེད་པར་འགྱུར་བ་ཡིན་ནོ། །བུ་དང་། བྲན་པོ་དང་། བྲན་མོ་རྣམས་དང་། ལས་བྱེད་པ་རྣམས་དང་། ཞོ་ཤས་འཚོ་བ་རྣམས་དང་འབྲལ་བར་འགྱུར་རོ། །རྒུད་པའི་བྲེལ་དོག་ཏུ་ལྟུང་བ་རྣམས་ལ་ནི་གཞན་རྣམས་སྔང་བར་འགྱུར་རོ། །གཞན་རྣམས་ཀྱིས་བསྔངས་པར་གྱུར་པ་ནི་ལམ་སྲང་རྣམས་དང་བཞི་མདོ་རྣམས་ཀྱི་སྒོ་རྣམས་ན་ལག་པ་དང་རྐང་པ་ཟད་ནས་ཁྲག་འཐིག་པར་གྱུར་པ་གོས་རལ་བར་གྱུར་པ་བཀྲེས་པ་དང་། སྐོམ་པས་གདུངས་པས་སྐམས་པ་སྐད་ཆད་པར་གྱུར་པས་གྲོང་ཁྱེར་ནས་གྲོང་ཁྱེར་དང་། གྲོང་ནས་གྲོང་དང་། རི་ནས་རི་དང་། ཡུལ་ཆུང་ནས་ཡུལ་ཆུང་རྣམས་གང་དག་ཡིན་པར་རྣམ་པ་དུ་མར་མཆོག་ཏུ་མི་བཟད་པའི་སྡུག་བསྔལ་གང་ཡིན་པ་རྣམས་ལ་ཉེ་བར་ལོངས་སྤྱོད་པར་བྱེད་དོ། །དེའི་ཚེ་དགེ་སློང་འདིས་ལེགས་པར་མངོན་པར་མཐོང་ནས་ཡིད་ལ་བྱེད་པར་གྱུར་པ་ན་ཤིན་ཏུ་ཡང་ཡུལ་གྱི་ངམ་གྲོག་རྣམ་པ་དུ་མར་ལྷུང་བའི་འཁོར་བ་ལ་སྐྱོ་བ་སྐྱེའོ། །གཞན་ཡང་དགེ་སློང་འདིས་མི་རྣམས་ཀྱི་ཕུན་སུམ་ཚོགས་པ་རྣམས་རྒུད་པ་ལ་ལྟ་བར་བྱེད་ལ། དེའི་ཚེ་ལྷ་རྣམས་ལ་ཡང་རྗེས་སུ་དཔག་པ་དེ་ཉིད་ཀྱིས་རྗེས་སུ་དཔོག་པར་བྱེད་དོ། །དེ་ལ་རེ་ཞིག་མི་རྣམས་གང་ཡིན་པ་རྣམས་གཞན་གྱི་དབང་དུ་{{page:{number:1325,folio:121a,volume:70}}}གྱུར་པ་དང་། མེ་དང་ཆུ་དང་། ཆོམ་རྐུན་དང་། རྒྱལ་པོའི་སྒོ་དག་ནས་ཀྱང་ཉེ་བར་འཚེ་བར་བྱེད་པས་རྒུད་པའི་གནས་སྐབས་རྣམས་ན་སྡུག་བསྔལ་བའི་འཇིགས་པ་དུ་མར་འགྱུར་བ་རྣམས་ལ་ལྟ་བརྗོད་དུ་ཡང་ཅི་ཡོད་ནས་ལྷ་རྣམས་ཤ་དང་། རུས་པ་དང་། ཆུ་སེར་དང་བྲལ་བ་ལྷའི་བདེ་བ་ཕུན་སུམ་ཚོགས་པ་ལྷ་རྫས་ཀྱི་པད་མའི་ཕྲེང་བས་ཀུན་ཏུ་དཀྲིས་པ་ལྷ་བརྒྱ་སྟོང་དུ་མས་ཡོངས་སུ་བསྐོར་བ་དཔེ་མེད་པའི་ཡོན་ཏན་རྣམས་ཕུན་སུམ་ཚོགས་པའི་བུད་མེད་ཀྱི་འགྲོ་བ་རྣམས་ཀྱིས་ཡོངས་སུ་བསྐོར་ནས་རྒོད་པ་དང་། འགྱིང་བ་རྩེ་བའི་བདེ་བ་རྣམས་དང་ལྡན་པ་རྣམས་ལ་ལྷ་རྫས་ཀྱི་སྐྱེད་མོས་ཚལ་དང་། རྫིང་བུ་དང་། རིའི་རྩེ་མོ་རིན་པོ་ཆེ་སྣ་བདུན་གྱིས་ཤིན་ཏུ་འབར་བས་ཉེ་བར་གསལ་བ་རྣམས་ལ་རྔ་སྐད་ཡན་ལག་ལྔ་དང་ལྡན་པ་རྟག་ཏུ་ཉེ་བར་བསྒྲགས་པ་དང་ལྡན་པས་བདེ་བར་རྒྱུ་བ་རྣམས་རིན་པོ་ཆེ་བདུན་དང་ལྡན་པའི་ཁང་བུ་ན་འོད་ཀྱིས་གསལ་བའི་ལུས་ཅན་རྣམས་ཤིན་ཏུ་རྣམ་པ་དུ་མར་དཔེ་མེད་པའི་ཡུལ་གྱི་བདེ་བ་རྣམས་ལ་རྟག་པར་སྟེན་པར་གྱུར་པ་རྣམས་ཕན་ཚུན་དུ་གནོད་པ་མེད་ཅིང་འཐབ་པ་དང་རྩོད་པ་རྣམ་པར་སྤངས་པ་རྣམས་ལ་ནི་གང་དག་ཁོ་ན་ཡིད་ཀྱིས་བསམས་པ་དེ་དག་ཁོ་ན་འཐོབ་པར་འགྱུར་བ་རྣམས་རྔ་སྐད་ཡན་ལག་ལྔ་པས་རྟག་ཏུ་བསྒྲགས་པར་གྱུར་པའི་ཡིད་བདེ་བའི་ལྷ་རྣམས་ལ་ཡང་གང་གི་ཚེ་རྒུད་པས་བྱས་པའི་རྒུད་པའི་སྡུག་བསྔལ་རྣམས་འབྱུང་བར་འགྱུར་ཏེ། ལས་ཟད་པ་ན་སླར་ཡང་དམྱལ་བ་དང་། ཡི་དགས་དང་། དུད་འགྲོའི་སྐྱེ་བ་རྣམས་སུ་སྐྱེ་བར་འགྱུར་བ་ལ་མངོན་དུ་ཕྱོགས་པ་རྣམས་ཀྱིས་ཕྱིར་ཉིད་སྐྱེ་བ་གཞན་དུ་སྐྱེ་བར་འགྱུར་བས་བྱས་པའི་རྣམ་པ་དུ་མ་སྐྱེ་བ་གཞན་སོ་སོ་ཐ་དད་པ་རྣམ་པ་སྣ་ཚོགས་པར་འཕོ་བར་འགྱུར་བ་རྣམས་གང་གི་ཚེ་འཆི་འཕོ་བ་ན་མཐོང་ངོ་། །དེ་ལ་གང་གི་ཕྱིར་དམྱལ་བ་རྣམས་སུ་སྐྱེ་བར་འགྱུར་ན་ནི་དེའི་ཚེ་དམྱལ་བ་རྣམས་ན་རབ་ཀྱི་ཤུགས་ཀྱིས་འབར་བས་འཁྲིགས་པ་དང་། བཀྲེས་པ་དང་སྐོམ་པས་བྱས་པའི་སྡུག་བསྔལ་རྣམས་ལ་དཔེ་མེད་པའི་གཟེར་ཟུག་དང་ལྡན་པའི་དམྱལ་བ་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ངུ་འབོད་{{page:{number:1326,folio:121b,volume:70}}}ཆེན་པོ་དང་། ཚ་བ་དང་། རབ་ཏུ་ཚ་བ་དང་སྟེ། མནར་མེད་པ་སྤངས་པའི་དམྱལ་བ་ཆེན་པོ་བདུན་པོ་རྣམས་སུ་ཇི་ལྟར་ལས་བྱས་པ་བཞིན་བདག་ཉིད་རབ་ཏུ་ལྟུང་བར་འགྱུར་བ་མཐོང་ངོ་། །དེའི་ཚེ་རྣམ་པར་འབྲལ་བས་བྱས་པ་གང་ཡིན་པའི་སྡུག་བསྔལ་ཆེན་པོ་དེ་དག་རྣམས་མངོན་པར་མཐོང་ནས། ལུས་དང་ཡིད་གང་ཡིན་པའི་སྡུག་བསྔལ་སྐྱེ་བར་འགྱུར་རོ། །འདི་བཤད་པར་སླ་བ་ཡང་མ་ཡིན་ནོ། །དྲན་པ་འདི་དག་རྣམས་ནི་འདིར་དགེ་སློང་གིས་ལན་ཅིག་མ་ཡིན་ཞིང་ལན་ཅིག་མ་ཡིན་པར་དང་ཉིན་དང་མཚན་དུ་ཡང་བསྒོམ་པར་བྱའོ། །གཞན་ཡང་དགེ་སློང་དེ་ལྷ་དང་མི་རྣམས་ཀྱི་ཕུན་སུམ་ཚོགས་པ་དེ་ཉིད་ཀྱིས་བྱས་པའི་དྲན་པ་རྗེས་སུ་སྒོམ་པར་བྱེད་དེ། འགྲོ་བ་གསུམ་པོ་རྣམས་ལ་ནི་རྒུད་པ་ཁོ་ན་ཡིན་གྱི། དམྱལ་བ་རྣམས་དང་། ཡི་དགས་རྣམས་དང་། དུད་འགྲོའི་འགྲོ་བ་རྣམས་ལ་གང་ལ་ཕུན་སུམ་ཚོགས་པ་འབྱུང་བར་འགྱུར། ལྷ་དང་མི་རྣམས་ལ་ནི་བདེ་བའི་རྗེས་སུ་འཐུན་པའི་ཐ་སྙད་དུ་བྱ་བ་ཅུང་ཟད་ཙམ་ཡོད་ཀྱང་འཐག་པའི་སྣལ་མ་འཆུགས་དང་འདྲ་བར་རང་དབང་མེད་པ་ཕུན་སུམ་ཚོགས་པ་རྒུད་པར་བྱེད་པ་ཡིན་ནོ། །མི་རྣམས་ཀྱི་ལྔ་གང་ཞེ་ན། འདི་ལྟ་སྟེ། གང་གི་ཚེ་མིག་གིས་གཟུགས་ཡིད་དུ་འོང་བ་འཐུན་པ་སྡུག་པ་མངོན་པར་མཐོང་ནས་ཞེན་པར་ལྟའོ། །དེའི་ཚེ་རོ་མྱོང་བར་བྱེད་དོ། །འདོད་པར་བྱེད་དོ། །བདེ་བའི་སྐལ་བ་ཅན་དུ་འགྱུར་རོ། །ཡང་གང་གི་ཚེ་དེ་ལས་བཟློག་པ་གཞན་མི་ཕན་པ་མི་འཐུན་པ་ཡིད་དུ་མི་འོང་བ་རྣམས་མཐོང་ན་དེའི་ཚེ་དེ་ཉིད་ལ་འདོད་ཆགས་དང་བྲལ་ལོ། །སྡུག་བསྔལ་བར་འགྱུར་ཏེ། དེ་དག་རྣམས་དབང་པོ་གཅིག་གི་དབང་དུ་བྱས་པའི་ཕུན་སུམ་ཚོགས་པ་དང་རྒུད་པ་ཡིན་ནོ། །གཞན་ཡང་དགེ་སློང་དེ་ཉིད་རྒུད་པ་དང་ཕུན་སུམ་ཚོགས་པ་གཞན་དྲན་པ་ལ་རྗེས་སུ་འབྲེལ་བར་བྱེད་དེ། གང་ཞེ་ན། འདི་ལྟ་སྟེ། རྣ་བས་དགའ་བ་འཐུན་པ་ཡིད་དུ་འོང་བ་རྗེས་སུ་འཐུན་པ་རབ་ཏུ་དགའ་བར་བྱེད་པའི་སྒྲ་རྣམས་རྣ་བས་ཐོས་ན་ཡིད་རབ་ཏུ་རངས་པ་སྐྱེད་པར་བྱེད་པ་དེ་ནི་འདིའི་ཕུན་སུམ་ཚོགས་པ་ཡིན་ནོ། །ཡང་གང་གི་ཚེ་ཐ་དད་པར་གྱུར་པའི་རྐྱེན་གཞན་གྱིས་སྒྲ་དེ་ཉིད་ཉན་པར་{{page:{number:1327,folio:122a,volume:70}}}བྱེད་པ་ན་མི་འདོད་པ་མི་སྡུག་པ་ཡིད་དུ་མི་འོང་བར་གྱུར་པ་དེའི་ཚེ་འདིའི་ཡིད་མི་བདེ་བ་སྐྱེད་པར་འགྱུར་ཏེ། རྗེས་སུ་མི་འཐུན་པ་སེམས་ལ་མི་ཕན་པ་དེ་ནི་འདིའི་རྒུད་པ་ཡིན་ནོ། །གཞན་ཡང་དགེ་སློང་དེ་གང་གི་ཚེ་མེ་ཏོག་གི་ཚོགས་རྣམས་དང་ཕྱེ་མའི་སྦྱོར་བར་བྱས་པའི་དྲི་རྣམས་དང་གཞན་ཡང་རྣམ་པ་སྣ་ཚོགས་པའི་དྲི་ཡིད་ཀྱི་རྗེས་སུ་འཐུན་པའི་དྲི་རྣམས་སྣོམ་པར་བྱེད་དོ། །དེའི་ཚེ་རྒྱུ་དེ་དག་རྣམས་ཀྱིས་འདི་ལ་དགའ་བ་དང་ལྷན་ཅིག་འགྲོགས་པའི་ཡིད་བདེ་བ་སྐྱེ་བར་འགྱུར་རོ། །གཞན་ཡང་གང་གི་ཚེ་དགེ་སློང་དེ་ཉིད་གང་ཤིན་ཏུ་བརྟན་པའི་དྲན་པ་དེ་དག་ཁོ་ནས་རྗེས་སུ་འབྲེལ་པར་བྱེད་དེ། གཞན་ཡང་ཇི་ལྟར་གང་གི་ཚེ་མི་དེ་དག་རྣམས་ཉིད་སྣ་དེ་ཉིད་ཀྱིས་དྲི་རྣམ་པ་དུ་མ་སྣོམ་པར་བྱེད་དེ། བརྣགས་པ་རྣམས་དང་། ཡིད་ཀྱི་རྗེས་སུ་མི་འཐུན་པ་མི་གཙང་བའི་རིགས་མང་པོར་གྱུར་པའི་དྲི་མི་ཞིམ་པ་རྣམས་སྣོམ་པར་བྱེད་པ་ན། དེའི་ཚེ་འདི་ཡིད་མི་བདེ་བ་སྐྱེ་བར་འགྱུར་རོ། །དེ་ནི་འདིའི་རྒུད་པ་ཡིན་ནོ། །གཞན་ཡང་དགེ་སློང་དེ་ཉིད་རྣམ་པ་གཞན་གྱིས་ཀྱང་མིའི་འཇིག་རྟེན་དེ་ཉིད་ཀྱི་ཕུན་སུམ་ཚོགས་པ་དང་རྒུད་པ་ལ་དྲན་པ་རྗེས་སུ་འབྲེལ་པར་བྱེད་དེ། གང་གི་ཚེ་མིའི་འཇིག་རྟེན་པ་རྣམས་ལྕེས་རོ་རྣམས་ཇི་ལྟར་མྱོང་བར་བྱེད་པ་ཡིན་ནོ། །འཐུན་པའི་ཡིད་དུ་འོང་བ་བསམས་པའི་རྗེས་སུ་འཐུན་པའི་ཚིམ་པར་བྱས་པས་ཡོངས་སུ་སྨིན་པ་ན་བདེ་བར་བྱེད་པ་ཚེ་དང་། སྟོབས་དང་། མདོག་དང་། བདེ་བ་རྣམས་སྣ་ཚོགས་པར་རབ་ཏུ་རྒྱས་པས་བྱེད་པ་དེའི་ཚེ་ཡིད་བདེ་བ་འབྱུང་བར་འགྱུར་རོ། །དེ་ནི་འདིའི་ཕུན་སུམ་ཚོགས་པ་ཡིན་ནོ། །དེ་བཞིན་དུ་གང་གི་ཚེ་ལུས་ཀྱིས་ཀྱང་རེག་བྱ་རྣམས་ལ་རེག་པར་བྱེད་པ་ནི་འཐུན་པ་ཡིད་དུ་འོང་བ་གྲང་བའི་དུས་སུ་དྲོ་བ་རྣམས་ལ་ཡང་རྒུད་པ་དྲན་པ་རྗེས་སུ་འབྲེལ་བར་བྱེད་ལ་དྲོ་བའི་དུས་རྣམས་སུ་ནི་བསིལ་བ་སྟེ། ཇི་ལྟར་ཡིད་ཀྱི་རྗེས་སུ་འཐུན་པར་བྱེད་པ་དེ་ནི་མི་རྣམས་སུ་གྱུར་པའི་མིའི་འཇིག་རྟེན་པ་རྣམས་ཀྱི་ཕུན་སུམ་ཚོགས་པ་ཡིན་ནོ། །ཡང་གཞན་གང་དག་གི་ཚེ་ན་རྒྱུ་གཞན་དག་དང་རྐྱེན་གཞན་རྣམས་ཀྱིས་ལུས་དེ་ཉིད་ལ་ཡང་རེག་བྱ་དེ་ཉིད་ཀྱང་མི་འདོད་པར་འགྱུར་ཏེ། {{page:{number:1328,folio:122b,volume:70}}}ཡུལ་གཞན་རྣམས་ཀྱི་དབང་གིས་ཀྱང་མི་འདོད་པར་འགྱུར་རོ། །གཞན་ཡང་ཡུལ་རྣམས་དང་དབང་པོ་དང་ཕྲད་པ་ལས་སྐྱེས་པ་དེའི་རྣམ་པར་རྟོག་པ་བརྟན་པོས་བྱས་པ་ལན་ཅིག་མ་ཡིན་ཞིང་ཕྱོགས་གཅིག་མ་ཡིན་པར་རབ་ཏུ་འཕེལ་བར་གྱུར་པས་སྲེད་པའི་མེས་བསྲེགས་པར་གྱུར་པ་རྣམས་གང་ཡིན་པ་ནི་རང་བཞིན་གྱིས་འཇིག་རྟེན་པ་རྣམས་ཐམས་ཅད་ཆགས་པ་ཡིན་ནོ། །ཇི་ལྟ་བུའི་བདེ་བ་རྣམས་དང་ལྡན་པའི་ལྷའི་འཇིག་རྟེན་པ་ཡུལ་རྣམས་ལ་སྲེད་པས་ཆགས་པའི་བློ་ཅན་དེ་དག་རྣམས་ཀྱི་རྒུད་པ་དང་རྗེས་སུ་འབྲེལ་པའི་དྲན་པས་རྣམ་པར་དཔྱོད་པ་བྱེད་དོ། །མཆོག་ཏུ་དགེ་བར་གྱུར་པའི་དགེ་སློང་དེས་འདོད་པ་ན་སྤྱོད་པའི་ལྷ་དྲུག་པོ་རྣམས་ཀྱི་རྒུད་པ་རྣམས་མཐོང་སྟེ། དེ་ལ་རྒྱལ་ཆེན་བཞིའི་རིགས་ཀྱི་ལྷ་རྣམས་ལ་ནི་རྒུད་པ་རྣམ་པ་བཅུ་གཉིས་ཡིན་ནོ། །འདི་ལྟ་སྟེ། ལྷ་དང་ལྷ་མ་ཡིན་རྣམས་ཀྱིས་འཐབ་མོའི་དུས་ན་བང་ཉམས་པ་དང་ལྷ་མ་ཡིན་གྱིས་བརྒྱབ་པས་ལྷན་ཅིག་ཁོ་ནར་འགྱེལ་བ་དང་། རྒྱ་མཚོར་ལྷུང་བ་དང་། གོ་ཆ་རྣམས་ལྷུང་བ་དང་། ཆགས་པ་རྣམས་དང་ལྷན་ཅིག་ཁོ་ནར་འབྱེད་པ་དང་ཆགས་ཤིང་ངོ་ཚ་བ་རྣམས་དང་ལྷན་ཅིག་ཏུ་མགོ་རྒྱན་ལྷུང་བ་དང་། སྒྲ་གཅན་མཐོང་བས་བརྒྱལ་བ་དང་འཆི་འཕོ་བའི་དུས་ན་ཚད་དང་དབྱིབས་དང་རྒྱན་རྣམས་དང་ལྡན་པའི་ལྷའི་བུ་མོ་དེ་དག་རྣམས་ཕྱིར་གསར་དུ་སྐྱེས་པའི་དྲུང་དུ་སོང་ནས་རྩེད་མོ་ཆེན་པོ་རྩེད་མོ་ཚད་མེད་པ་བྱེད་པར་གྱུར་ནས་ཡོངས་སུ་སྤངས་པ་དང་། རྩེད་མོའི་དུས་ན་དེ་རང་གི་ལས་དང་འཐུན་པའི་དམན་པར་འགྱུར་བ་དང་། རྩེད་མོའི་དུས་ན་དུད་འགྲོར་སྐྱེས་པའི་བྱས་ཀྱང་སྨོད་པར་བྱེད་པ་དང་། པད་མ་རྣམས་ལ་བསྡད་པ་དང་རེག་པ་ཁོ་ནས་ཉམས་ཏེ་རང་གི་ལས་དང་འཐུན་པར་འགྱུར་བ་དང་། རྒྱན་རྣམས་དང་གཞན་ཆེས་གཙོ་བོར་གྱུར་པ་དག་གི་རྒྱན་རྣམས་མངོན་པར་མཐོང་ནས་ངོ་ཚ་བ་དང་སྟེ། རྒུད་པ་རྣམ་པ་བཅུ་གཉིས་པོ་དེ་དག་ནི་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ཡིན་ནོ། །དགེ་ལེགས་སུ་རྗེས་སུ་སྤྱོད་པའི་དགེ་སློང་འདིས་མཐོ་རིས་ཀྱི་བདེ་བ་ལ་མ་འཆུམས་པ་དྲི་མ་མེད་པའི་བློས་དེ་དག་རྣམས་ལ་ཀུན་ནས་ལྟ་བར་བྱེད་དོ། །དེས་མཐོང་ནས་ཀྱང་གཤེ་ཞིང་མཐོ་རིས་{{page:{number:1329,folio:123a,volume:70}}}ཀྱི་བདེ་བ་རྣམས་ལ་སྨོད་པར་ཡང་བྱེད་དེ། གང་དག་མཐོ་རིས་འདོད་པས་ཚངས་པར་སྤྱོད་པ་དེ་དག་རྣམས་ཀྱི་ཚངས་པར་སྤྱོད་པ་ནི་མི་ཚངས་པར་སྤྱོད་པའི་དོན་དུ་སྤྱོད་པ་ཡིན་ནོ། །དེ་རྣམས་ལ་ཡང་འཕྱ་བར་བྱེད་ཅིང་སྐྱུག་བྲོ་བར་ལྟའོ། །དེ་ཅིའི་ཕྱིར་ཞེ་ན། རང་དབང་མེད་པ་ཡིན་པའི་ཕྱིར་རོ། །གཞན་ཡང་དགེ་སློང་དེ་ཉིད་སུམ་ཅུ་རྩ་གསུམ་པའི་ལྷ་རྣམས་ཀྱི་རྒུད་པ་ལ་ཀུན་ཏུ་ལྟ་བར་བྱེད་དོ། །དེས་སུམ་ཅུ་རྩ་གསུམ་པའི་ལྷ་རྣམས་ཀྱི་རྒུད་པ་བརྒྱད་པོ་མཐོང་བ་ལ་འདི་ལྟ་སྟེ། ལྷ་དང་ལྷ་མ་ཡིན་རྣམས་ཀྱི་རྩོད་པས་གོ་ཆ་རྣམས་མེད་པར་འགྱུར་བ་དང་། གང་གི་ཚེ་རབས་གཏན་གྱི་གཤུལ་ནས་ལྟུང་བ་དང་། མི་གཙང་བས་རྗེས་སུ་འབྲེལ་བའི་དུས་སུ་འཇུག་ངོས་རྣམས་མི་མཐོང་བ་དང་། མཐོང་བས་སེམས་སྟོབས་འཆོར་བ་དང་། ཟས་དང་རྩེད་མོ་དག་ལ་འཇུག་པའི་དུས་སུ་ཁ་དོག་དང་གཟུགས་དང་སྟོབས་ཀྱི་ངོ་བོ་རྣམས་ཞན་པ་དང་། སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ལ་ཡང་མི་མཉམ་པར་བརྒྱ་བྱིན་གྱིས་ཡོངས་སུ་ཤེས་པ་དང་། འཆི་འཕོ་བའི་དུས་ན་བུད་མེད་རྣམས་འཕོས་པར་འགྱུར་བ་དང་། རྩེད་མོའི་ལྟད་མོ་ཁང་བུ་རྣམས་ཀྱི་བང་བུལ་བར་གྱུར་པ་རྣམས་སོ། །རྒུད་པ་བརྒྱད་པོ་འདི་དག་རྣམས་ནི་སུམ་ཅུ་རྩ་གསུམ་པ་རྣམས་ཀྱི་ཡིན་ནོ། །འཐབ་བྲལ་བ་རྣམས་ཀྱི་རྒུད་པ་རྣམས་ནི་འདི་ལྟ་སྟེ། བུད་མེད་རྣམས་ཀྱིས་ཤེས་པར་འགྱུར་བས་ཟས་ཀྱི་དུས་ན་ངོ་ཚ་བར་འགྱུར་རོ། །དེའི་ལས་རྣམས་ཉུང་བ་ཡིན་པའི་ཕྱིར་ན་ལྷ་འདི་ལ་ལྷ་གཞན་རྣམས་ཀྱིས་གཡོག་གི་བྱ་བ་མི་བྱེད་དེ། དཔེར་ན་ལྷ་གཞན་ལ་ལྷ་གཞན་དག་རྣམས་ཀྱིས་སྤྱོད་པར་བྱེད་ཅིང་རྒྱལ་པོར་ཡང་བྱེད་པར་འགྱུར་རོ། །མུ་སུ་ལུན་དྷའི་ཆོས་སྟོན་པའི་དུས་ན་ཤིན་ཏུ་འཇིགས་པར་འགྱུར་བ་ནི་མཐར་ཐུག་པའི་རྒུད་པ་ཡིན་ནོ། །ལས་རྣམས་དམན་པ་ཡིན་པའི་ཕྱིར་ན་འོད་རྣམས་འཇོམས་པར་འགྱུར་ཏེ། ལྷ་གཞན་དགེ་བའི་ལས་ཀྱི་མཐའ་ལ་སྤྱོད་པ་རྣམས་ཀྱི་འོད་ཀྱིས་འདི་ཟིལ་གྱིས་གནོན་པར་འགྱུར་ཏེ། དེ་འཇོམས་པ་ཡང་མིའི་འཇིག་རྟེན་ན་ཉི་མས་གཟའ་དང་སྐར་མ་དང་རྒྱུ་སྐར་རྣམས་བཞིན་ནོ། །ལས་དམན་{{page:{number:1330,folio:123b,volume:70}}}པ་ཡིན་པའི་ཕྱིར་ན་སྟན་ལ་ཉེ་བར་འདུག་པའི་རིན་པོ་ཆེ་རྣམས་གཞན་ཉིད་དུ་ཉེ་བར་འགྱུར་ཏེ། གང་གི་ཚེ་དགེ་བའི་ལས་ཀྱི་མཐའ་ལ་སྤྱད་པའི་ལྷ་རྣམས་འདུག་པར་འགྱུར་བ་ན། དེའི་ཚེ་ལྷ་དེའི་སྟན་རྣམས་དངུལ་གྱི་རང་བཞིན་དུ་གྲུབ་པར་གྱུར་པ་ནི་ལས་རྣམས་སྣ་ཚོགས་པའི་ཕྱིར་རོ། །དེ་དག་རྣམས་ནི་འདིའི་རྒུད་པ་ཡིན་ཏེ་འདིའི་ཚད་ཀྱང་ཆུང་བར་འགྱུར་རོ། །རྒུད་པ་དྲུག་པོ་དེ་དག་རྣམས་ནི་འཐབ་བྲལ་བའི་ཡིན་ནོ། །དགའ་ལྡན་པ་རྣམས་ལ་ནི་རྒུད་པ་བཞི་ཡོད་དེ། འདི་ལྟར་ངང་པའི་སྒྲ་ཀུན་ནས་སྒྲོགས་པ་མཉན་པར་འོས་པའི་དམ་པའི་ཆོས་སྒྲོགས་པ་ཉན་པར་བྱེད་པའི་རྒྱུད་དགའ་ལྡན་པ་རྣམས་ཀྱིས་ཐོས་ན་མི་དགའ་བ་མེད་པ་ནམ་མཁའ་ལ་འགྲོ་བའི་རྒྱལ་པོ་ངང་པས་རང་གི་གཟུགས་འདོད་པ་བཞིན་དུ་བསྒྱུར་བས་རིན་པོ་ཆེ་བདུན་གྱིས་ཤིན་ཏུ་འབར་བའི་ཆ་བྱད་ཀྱིས་གཟུགས་དཔེ་མེད་པ་འཛིན་པའི་གཟུགས་ཀྱིས་དཔག་ཚད་ལྔ་སྟོང་དུ་རང་གི་ལུས་རྣམ་པར་བསྲིངས་པའི་འོད་ཁ་དོག་སྣ་ཚོགས་པ་རྣམས་ཀྱིས་དགའ་ལྡན་ཀུན་ཏུ་སྣང་བར་བྱས་པར་གྱུར་ཞིང་མཆོག་ཏུ་ངོ་མཚར་བར་གྱུར་པའི་སྐད་ཀྱིས་ལྷ་དེ་དག་རྣམས་ལ་ཉི་མ་རེ་རེ་བཞིན་དུ་འགྲོ་བར་བྱེད་པས་ནམ་མཁའ་ལ་བགྲོད་པའི་རྒྱལ་པོ་ངང་པ་བྱང་ཆུབ་སེམས་དཔའ་དེས་ཚིགས་སུ་བཅད་པ་བརྗོད་པ། ཇི་ལྟར། གང་ཕྱིར་བསོད་ནམས་རྣམས་ནི་ཟད། །ཚེ་ཡང་མྱུར་བར་འགྲོ་བ་ཡིན། །དགའ་ལྡན་གྱི་ནི་དབང་ཕྱུག་གིས། །ཆོས་ལེགས་བསྡུ་ལ་འབད་པར་གྱིས། །གང་ཡང་ཆོས་ནི་ཡོངས་བཏང་ནས། །རྒྱགས་པས་མཆོག་ཏུ་ཉེར་བཅོམ་པ། །བསོད་ནམས་སྩོགས་པ་མ་ཡིན་ཏེ། །དེ་ནི་ཕྱི་ནས་གདུང་བར་འགྱུར། །ཇི་སྲིད་དུ་ནི་རྒས་དང་ནད། །འཆི་བདག་བཅས་ཏེ་མ་འོངས་པ། །དེ་སྲིད་དུ་ནི་བསོད་ནམས་ཀྱིས། །ཕྱི་ནས་འགྱོད་པར་གྱུར་ཏ་རེ། །བསོད་ནམས་ཀུན་ནས་མ་བསྡུས་དང་། །བག་མེད་པས་ཀྱང་ཉེར་བཅོམ་པ། །དམྱལ་བའི་རྒྱུ་ཡི་སྡུག་བསྔལ་ལ། །བག་མེད་པ་ནི་བཞད་གད་བྱེད། །གསོན་པའི་དོན་དེས་ཅི་ཞིག་བྱ། །ལོངས་སྤྱོད་ཀྱིས་ཅི་གཉེན་གྱིས་ཅི། །དབང་པོ་ཚང་བ་དེ་རྙེད་ནས། །གང་ཞིག་ཆོས་ལ་རྟག་མི་དགའ། །ཆོས་{{page:{number:1331,folio:124a,volume:70}}}ནི་ལེགས་པར་བསྡུ་བའི་ཡིད། །ཉི་མ་རེ་རེ་བཞིན་དུ་བྱ། །སྡིག་པ་རྣམས་ནི་རྣམ་སྤངས་དང་། །བཟང་པོ་རྣམས་དང་ཕྲད་པར་བྱ། །ཡེ་ཤེས་མཚོན་ཆ་རྣོན་པོ་ཡིས། །རྒྱགས་རྒྱུན་གདུལ་དཀའ་གཅད་པར་གྱིས། །སྐྱོན་གྱི་ཕུང་པོ་གཞོམ་བྱ་ཞིང་། །སྐྱོན་གྱི་ལམ་ནི་གཅད་པར་གྱིས། །ཤེས་དང་ཚུལ་ཁྲིམས་དཀའ་ཐུབ་སྤེལ། །འདོད་པ་དང་བྲལ་སྤྲོ་བ་སྤངས། །དེ་ཉིད་ལམ་ནི་རྣམ་སྟོན་པོ། །ཞི་བ་རྟག་ཏུ་བསྟེན་པར་བྱ། །ཚུལ་ཁྲིམས་གང་གིས་ལྷ་སྐྱེ་བ། །འཐོབ་པའི་འབྲས་ལ་རྨོངས་པ་ཡིས། །བསོད་ནམས་སོག་པར་མི་བྱེད་ཅིང་། །སྲིད་པའི་མཐའ་ནི་ཟློག་མི་བྱེད། །ཡེ་ཤེས་རྩོལ་ལ་མངོན་དགའ་གང་། །ཚུལ་ཁྲིམས་རིན་པོ་ཆེ་ཡིས་བརྒྱན། །འདོད་འདོད་ཆགས་ཀྱིས་གང་འཇིགས་པ། །ལྷ་རྣམས་ལྷར་ནི་འདོད་པ་ཡིན། །གང་ཞིག་རྟག་ཏུ་ཆོས་ལ་དགའ། །ལྷ་རྣམས་རྟག་ཏུ་དེ་ཕྱག་འཚལ། །གང་ཡང་དེ་ལས་ཕྱིན་ཅི་ལོག །དེ་དག་ཐམས་ཅད་ཉམས་པར་འགྱུར། །ཆོས་ཀྱི་ཟབ་པ་འདི་རྙེད་ནས། །ཕ་རོལ་མཆོག་ཏུ་སྒྲོལ་བ་ཆེ། །གང་ཞིག་ལེགས་པར་ཟམ་མི་རྒལ། །དེ་ནི་སྲིད་པ་ལས་མི་གྲོལ། །ཉོན་མོངས་ཤིང་ནི་མ་ལུས་པ། །ཡེ་ཤེས་མེ་ཡིས་མི་སྲེག་པ། །ཅིའི་དོན་ཉོན་མོངས་ཡུལ་གྱི་ནི། །དྲ་བས་མི་རྣམས་བསྡམས་ཕྱིར་རོ། །འཐུག་པོའི་རང་བཞིན་མིག་སྤྲིན་ཚོགས། །རབ་ཏུ་ཡེ་ཤེས་མིག་སྦྱོང་ཞིང་། །དེ་ལས་སྒྲོལ་བ་རྫོགས་སངས་རྒྱས། །གསུང་གི་རང་བཞིན་སྨན་གྱི་ཟས། །དམ་ཆོས་དམག་གི་དཔོན་གྱིས་ནི། །འདོད་ཆགས་དམག་ནི་ངེས་པར་འཇོམས། །དགེ་མངའ་ཤིན་ཏུ་བསྒྲགས་པས་ཏེ། །དེ་ནི་རབ་ཏུ་འབད་པས་མཉན། །ཕྱིན་ཅི་ལོག་ནི་རྣམ་པ་བཞི། །དེས་ཀྱང་དེ་སྲིད་ཉིད་དུ་སླུ། །དེ་བཞིན་འཇིག་རྟེན་ཆོས་བརྒྱད་ཀྱང་། །སྐྱེ་དགུ་མ་ལུས་འཇོམས་པར་བྱེད། །སྲེད་དྲ་མི་བཟད་ཆུ་བོ་ནི། །རྣམ་རྟོག་བརྒྱ་ཕྲག་རྒལ་བར་དཀའ། །ཤེས་པའི་ཟམ་པ་ལེགས་ཞོན་ནས། །ཐུབ་རྣམས་ཞི་བར་རྒལ་བ་ཡིན། །འདོད་པས་ཀུན་ཏུ་རྨོངས་པའི་ཡིད། །ལྷ་གང་འདོད་པ་སྟེན་པ་རྣམས། །རྟག་པར་ཡང་ནི་གནས་ལྔ་རུ། །དེ་དག་རྣམས་ལ་གྲོལ་བ་མེད། །ལན་ཅིག་མིན་པར་{{page:{number:1332,folio:124b,volume:70}}}ཐོབ་ཉམས་པའི། །ཀིམ་པ་ཀ་དང་དུག་དང་མཚོན། །མེ་དང་མཚུངས་པའི་སྡུག་བསྔལ་རྒྱུ། །འདོད་པ་གློག་འདྲ་ཅི་ཞིག་བྱ། །ཇི་ལྟ་ཇི་ལྟར་བསྟེན་བྱས་པ། །དེ་ལྟ་དེ་ལྟར་རབ་ཏུ་འཕེལ། །ངོམས་མེད་བྱེད་ཕྱིར་དེ་དག་ནི། །སྲེག་པའི་རྒྱུ་ཡི་མེ་བཞིན་ནོ། །སྲེག་སྐྱོན་འཇིགས་པས་ངེས་བརྒྱལ་བའི། །ལྷ་གང་བདེ་བ་འདོད་པ་རྣམས། །འདི་ལས་བདེ་བ་ཀུན་འབྱུང་གིས། །འདོད་པ་མི་དགེ་རྣམ་སྤང་གྱིས། །སྐྱེ་བོ་རྨོངས་པ་ཆགས་གྱུར་ཞིང་། །འཆིང་བའང་དམ་པོར་བསྡམས་ནས་ནི། །རྩབ་ཧྲལ་ཅན་ནི་གཞན་དུ་འགྲོ། །འདོད་པ་གློག་གི་ཡོན་ཏན་བཞིན། །གང་ཞིག་འདོད་ཆགས་སྲེད་པ་ཡིས། །གོང་ནས་གོང་དུ་འདོད་པ་སྟེན། །དེ་ནི་འདོད་ཆགས་མེས་བསྲེགས་ནས། །བསྲེགས་བཞིན་བསྲེགས་པ་འཐོབ་པར་འགྱུར། །ལྷ་གང་འདོད་པ་སྟེན་བྱེད་རྣམས། །དེ་དག་གང་ཕྱིར་ཤིན་ཏུ་རྨོངས། །མེད་པར་བྱ་ཕྱིར་འཇུག་བྱེད་པ། །གང་དེ་བདེ་ནས་བདེ་བ་ཡིན། །མྱང་འདས་འདོད་ལྡན་རྣམས་ལ་མེད། །གྲོལ་མེད་བདེ་བ་ཅི་ལ་ཡོད། །དེ་ཕྱིར་འདོད་པ་བསྟེན་མི་བྱ། །འདོད་དང་སྡུག་བསྔལ་མཉམ་དུ་བྱུང་། །ཡུལ་གྱི་ཆགས་པ་སྟེན་པ་རྣམས། །དབང་པོ་རྣམས་ཀྱང་ངོམས་པ་མེད། །ཐམས་ཅད་དུ་ནི་ལེགས་འཕེལ་བའི། །ངོམས་མེད་བདེ་བའང་ག་ལ་ཡོད། །དེ་ཕྱིར་ཡིད་བྱུང་འཇིགས་བཅས་པའི། །འཁོར་བའི་སྡུག་བསྔལ་རྒྱ་མཚོ་ལས། །འདོད་པའི་སྲེད་པ་མི་བཟད་པ། །ཡོངས་སུ་སྤོངས་ཤིག་སྡིག་ཅན་དེ། །རི་ཡི་ཚོགས་ནི་དེ་དག་གི། །དགའ་བའི་ལྗོན་ཤིང་རྣམ་སྣ་ཚོགས། །དེ་དག་ལ་ཡང་ཡོངས་བརྟེན་ནས། །འདོད་རྣམས་སྐྱེ་འཇིག་སྒོམ་པར་བྱེད། །ཤེས་པའི་བདེན་པ་བཞི་པོ་ནི། །དེ་དག་མཁས་པས་རབ་ལེགས་མཐོང་། །བསམ་པ་མེད་ལྡན་སྐྱེ་དང་རྒ་བའི་འཇིགས་པ་ལས། །རབ་ཏུ་གྲོལ་བ་མཆོག་ཏུ་ཞི་བ་དང་ལྡན་པ། །བསམ་པ་མེད་ལྡན་གང་ཡང་རྣམ་པར་རྨོངས་པའི་བློ། །འདོད་པ་ལ་ཆགས་སྲིད་པའི་ལོངས་སྤྱོད་དག་གིས་བཅིངས། །དེ་ནི་འདོད་པའི་རང་བཞིན་འཆིང་རྣམས་ལས་མ་གྲོལ། །སྐྱེ་དང་རྒ་བའི་འཇིགས་པ་རྣམས་ལས་འགྲོལ་བ་མིན། །གང་གི་སྡུག་བསྔལ་{{page:{number:1333,folio:125a,volume:70}}}རྒྱ་ཆེ་འདི་ནི་རྣམ་བསམས་ནས། །སྲིད་པའི་རྒྱ་མཚོ་ལས་ནི་སྐྱོ་བར་མི་འགྱུར་བ། །དེ་ནི་འདོད་པའི་དུག་གི་མདའ་ཡི་ཤུགས་ཀྱིས་རྨོངས། །སྡུག་བསྔལ་གྱི་ནི་གནས་སྐབས་དམྱལ་བ་འཐོབ་པར་འགྱུར། །ཐོག་མ་ཐ་མའི་འདོད་པའི་བདེ་བ་རྣམས་ཀྱང་སྤོངས། །བྱིས་རྣམས་ཅི་ཕྱིར་འདོད་པའི་ལོངས་སྤྱོད་རྣམས་ལ་དགའ། །ཤིན་ཏུ་མི་བཟད་འཇིགས་པ་དེ་དག་རྣམས་ཀྱང་ནི། །འཆི་བདག་འབར་བས་གསལ་བར་མ་འོངས་མི་ཤེས་པ། །གསོན་པ་འདི་དག་འདིས་ནི་འཇོམས་པར་བྱེད་པ་ཡི། །ཇི་སྲིད་འཆི་བདག་འཇིག་རྟེན་ཐམས་ཅད་མི་འཇོམས་པ། །དེ་སྲིད་དུ་ནི་ཕན་དང་སྐྱིད་དང་བདེ་བ་དང་། །མྱ་ངན་མེད་ཀྱིས་དེ་དག་སྐྱེས་བུ་རྣམས་ཀྱིས་བྱོས། །ཆུད་གཟོན་ཀུན་གདུང་བྱེད་པ་པོ། །འདོད་པའི་སྐྱེ་གནས་ཀུན་ཐོབ་པ། །རྣམ་དུར་རྨོངས་པས་དེ་ལྟ་ན་འང་། །འདོད་པའི་སྤྱོད་པ་ཚིམ་པར་བྱེད། །དེ་ལྟར་ནམ་མཁའ་ལྡིང་གི་རྒྱལ་པོ་ངང་པས་འགྲོ་བར་ཡང་བྱེད་པ་དང་། རྗེས་སུ་སྟོན་པར་ཡང་བྱེད་དོ། །ལྷ་གང་དག་བག་མེད་པར་གྱུར་པས་ཆོས་སྒྲོགས་པ་རྣམས་ལ་ཆེད་ཆེར་བྱས་ནས་ཉན་པར་མི་བྱེད་པ་དང་། གང་ཡང་དམ་པའི་ཆོས་ཉན་པ་ལས་ཆེད་ཆེར་བྱེད་པ་དེ་དག་རྣམས་ཉིད་ལ་ལྷན་ཅིག་ཏུ་ངང་པ་དེས་རྗེས་སུ་བསྟན་པའི་ཚིགས་སུ་བཅད་པ་དེ་དག་རྣམས་སྒྲོགས་པ་ཡིན་ཏེ། དེ་རྣམས་དམ་པའི་ཆོས་ཉན་པ་ལ་གུས་པ་ལེགས་པར་སྐྱེས་ནས་རིངས་པར་གྱུར་པས་གང་ན་ཐོས་ན་མི་དགའ་བ་མེད་པ་ཞེས་བྱ་བའི་ས་ཡོད་པ་དེར་ཉེ་བར་ལེགས་པར་འགྲོ་བར་བྱེད་ལ། དམ་པའི་ཆོས་ཉན་པ་ལ་གུས་པ་སྐྱེད་པའི་ཡིད་ཅན་གྱི་ལྷ་དེ་དག་རྣམས་རྒྱུག་པར་བྱེད་པ་ན། ཁང་བུའི་ཕྱི་བཞིན་གྱིས་ལམ་རྣམས་སུ་ཡོན་ཏན་སྟོང་ཕྲག་བརྒྱས་ཡང་དེ་དག་རྣམས་ཀྱི་འོད་ཟེར་རྣམས་རབ་ཏུ་དང་བར་འགྱུར་རོ། །རྒྱུག་པ་དེ་དག་རྣམས་ལས་གཞན་པའི་ལྷ་བག་མེད་པས་རྣམ་པར་རྒྱུ་བ་དེ་དག་རྣམས་ཀྱི་གཟི་བརྗིད་རྣམས་ནི་དམན་པར་འགྱུར་རོ། །འདི་རྣམས་ནི་ཉེ་བར་བཅོམ་པར་འགྱུར་རོ། །དེའི་མཐུ་སྟོབས་རྣམས་ཀྱང་ཉེ་བར་བཅོམ་པར་འགྱུར་རོ། །དེ་ལ་འདི་དག་རྣམས་ནི་ལྷ་གང་དག་གི་མཐོང་བའི་ཆོས་ཀྱི་འབྲས་{{page:{number:1334,folio:125b,volume:70}}}བུ་ཡིན་ནོ། །འདོད་པ་ལ་མངོན་པར་དགའ་བའི་ལྷ་གང་དག་ཡིན་པ་དེ་དག་རྣམས་ཡང་མདོག་དང་། གཟུགས་དང་། ཆ་བྱད་དང་། རྒྱན་དམན་པར་འགྱུར་རོ། །དེ་དག་ནི་དགའ་ལྡན་པ་འདི་རྣམས་ཀྱི་རྒུད་པ་དང་པོ་ཡིན་ནོ། །གཞན་ཡང་དགའ་ལྡན་གྱི་ལྷ་རྣམས་ཀྱི་རྒུད་པ་གཉིས་པ་ཡོད་དེ། ཉེ་བར་ལོངས་སྤྱོད་པས་བསྡུས་པ་རྣམས་དང་། དམ་པའི་ཆོས་ཉན་པའི་དབང་དུ་བྱས་ནས་བརྒྱ་སྟོང་བྱེ་བ་ཕྲག་དུ་མའི་འཁོར་རྣམས་བྱང་ཆུབ་སེམས་དཔའ་ལྔ་བརྒྱས་རྣམ་པར་བརྒྱན་པ་ལ་གང་ཡང་དགའ་ལྡན་གྱི་མངའ་བདག་ཉེ་བར་ཞི་བས་དམ་པའི་ཆོས་སྟོན་པར་བྱེད་དོ། །འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་རྒྱས་པར་རོ། །དམ་པའི་ཆོས་དེ་དག་ཐོས་ནས་ཀྱང་ལྷ་གང་དག་ཡིད་ལེགས་པར་གཏོད་པ་དང་རབ་ཏུ་དང་བའི་ཡིད་ཀྱིས་ཉན་པར་བྱེད་པ་དེ་དག་རྣམས་ཀྱི་གཟི་བརྗིད་དང་། ཆ་བྱད་དང་། རྒྱན་དང་། གཟུགས་དེ་དག་རྣམས་བརྒྱ་སྟོང་འགྱུར་དུ་ཤིན་ཏུ་ལྷག་པར་འཕེལ་བར་འགྱུར་རོ། །གང་ཡང་སེམས་ཀྱིས་རྐོ་ཏྲོག་ཏུ་གྱུར་པ་གློག་དང་ཟོ་ཆུན་ལྟར་ཀུན་ཏུ་འཁོར་བ་དེ་དག་རྣམས་ནི་སྲེད་པའི་ཡུལ་གྱི་དབང་གིས་ཀུན་ཏུ་ཁྲིད་པར་གྱུར་པ་དེ་དག་རྣམས་ཀྱི་གཟི་བརྗིད་དེ་དག་དང་། ཆ་བྱད་དང་། རྒྱན་དང་། གཟུགས་ཀྱང་ཟིལ་གྱིས་གནོན་པར་འགྱུར་ཏེ། འདི་ནི་རྒུད་པ་གཉིས་པ་ཡིན་ནོ། །རྩེད་མོ་བྱེད་པའི་ལྷ་རྣམས་ཀྱི་གཞན་ཡང་ལྟུང་བ་གསུམ་པ་ཡོད་དེ། ལྷ་དེ་དག་རྣམས་ཉིད་ལས་ལྷ་གང་དག་ཉན་པ་ལ་གུས་པའི་ཡིད་ཅན་རྣམས་ཀྱིས་ཆོས་ཀྱི་མཚན་ཉིད་རྣམས་ཇི་ལྟ་བ་བཞིན་དུ་རྟོགས་པར་འགྱུར་བ་དེའི་དུས་ན་ཡིད་དེ་ལ་སོང་བར་གྱུར་པ་དེ་དག་རྣམས་ཀྱི་འོད་ཀུན་ཏུ་གང་བ་དང་ཕྱིར་ཞིང་ཆེས་ལྷག་པར་གྱུར་པས་མངོན་པར་ཟིལ་གྱིས་གནོན་པར་བྱེད་དོ། །ལྷག་མ་རྣམས་ཀྱིས་ནི་དེ་བཞིན་དུ་མངོན་པར་རྒྱས་པར་མི་འགྱུར་རོ། །ཅི་ལྟར་ལྷ་དེ་དག་རྣམས་ཆོས་ཀྱི་མཚན་ཉིད་རྟོགས་པར་བྱེད་པའི་དུས་དེ་དག་ཏུ་ཆ་བྱད་དང་། རྒྱན་རྣམས་དང་། གཟུགས་ཀྱང་མངོན་པར་རྒྱས་པར་མི་འགྱུར་རོ། །འདི་ནི་ལྷ་དེ་དག་རྣམས་ཀྱི་རྒུད་པ་གསུམ་པའོ། །གཞན་ཡང་ལྷ་རྣམས་ཀྱི་རྒུད་པ་བཞི་{{page:{number:1335,folio:126a,volume:70}}}པ་ནི་དེའི་ཚེ་ཉིད་ལ་ལྷ་གང་དག་དམ་པའི་ཆོས་ཉན་པ་ལ་གུས་པ་ལེགས་པར་སྐྱེས་པར་གྱུར་ཅིང་རྣ་བའི་ཁུང་བུ་ཤིན་ཏུ་ཕྱོགས་པ་ཡིད་རྩེ་གཅིག་ཏུ་གྱུར་པས་ཆོས་ཀྱི་མཚན་ཉིད་ཀུན་ཤེས་པར་བྱེད་པ་ལ་ཆེད་ཆེར་བྱེད་པ་ཆོས་དེ་དག་རྣམས་འཛིན་པར་བྱེད་དོ། །ཡིད་ལ་རབ་ཏུ་འཇོག་པར་བྱེད་དོ། །དེ་ཁོ་ན་བཞིན་དུ་རྗེས་སུ་འཇོག་གོ། །དུས་ཡུན་རིང་དུ་ཡིད་ལ་ཀུན་ཏུ་བཟུང་ནས་རབ་ཏུ་སྒྲུབ་པར་བྱེད་དོ། །ཆོས་ལ་ཇི་ལྟ་བ་བཞིན་དུ་གུས་པ་སྐྱེས་པ་དེ་དག་རྣམས་ཆོས་ཉན་པའི་མཐུ་སྟོབས་ཀྱིས་ཕྱིར་ཞིང་ཤིན་ཏུ་ལྷག་པ་ཉིད་དུ་གཟི་བརྗིད་དང་། ཆ་བྱད་དང་། རྒྱན་འགྱུར་ཏེ། ཐམས་ཅད་ཀྱང་བརྒྱ་ལོག་ཏུ་འགྱུར་རོ། །དེ་དག་རྣམས་ཀྱི་གཟི་བརྗིད་དེ་དག་མངོན་པར་འཕེལ་བར་གྱུར་པ་རྣམས་ཡང་དག་པར་མངོན་པར་མཐོང་ནས་ལྷ་གང་དག་ཤིན་ཏུ་ཡང་ལྷག་པར་མོས་པ་དམན་པའི་ཡིད་ཅན་དེ་དག་རྣམས་ངོ་ཚ་བར་འགྱུར་རོ། །དེ་ནི་དགའ་ལྡན་གྱི་ལྷ་དེ་དག་རྣམས་ཀྱི་རྒུད་པ་བཞི་པ་ཡིན་ནོ། །དེ་ལྟར་དགེ་སློང་དེས་དགའ་ལྡན་པའི་ལྷ་རྣམས་ཀྱི་རྒུད་པ་རྣམ་པ་བཞི་སོ་སོར་རབ་ཏུ་རིག་པར་བྱས་ནས་འཕྲུལ་དགའི་ལྷ་རྣམས་ཀྱི་རྒུད་པ་རྣམས་ཀྱང་སོ་སོར་རབ་ཏུ་རིག་པར་བྱེད་དོ། །དེ་སྲིད་དུ་བདེ་བར་གྱུར་པ་འདི་དག་འཕྲུལ་དགའི་ལྷ་རྣམས་ལ་ཡང་རྒུད་པ་རྣམ་པ་བཞི་ཡོད་པ་རྣམས་དེས་མཐོང་བ་ནི་ཇི་ལྟར་ལེགས་པར་བྱས་པའི་ལས་རྣམས་ཟད་པ་ན་ངེས་པར་རྐང་པ་དག་ལ་གྲིབ་མ་འབབ་པའོ། །ལུས་ཐམས་ཅད་ལས་ནི་འོད་ངེས་པར་འབྱུང་བར་འགྱུར་ལ་རྐང་པ་དག་གི་ནི་ཡོངས་སུ་ཉམས་པར་འགྱུར་བའི་རྒྱུ་འདིས་ན་རྐང་པ་ལ་གྲིབ་མ་འོང་ངོ་། །ཐམས་ཅད་ནས་འོད་ཀྱི་ཕྲེང་བ་དང་ལྡན་པའི་ལྷ་གཞན་གང་དག་གིས་གྲིབ་མ་དེ་དག་རྣམས་མཐོང་བར་འགྱུར་རོ། །དེ་དག་གིས་གྲིབ་མས་མངོན་པར་ཉམས་པའི་ལྷ་དམན་པ་དེ་དག་མངོན་པར་མཐོང་ནས་ཀྱང་ཡོངས་སུ་སྤོང་བར་བྱེད་ཅིང་བཞད་གད་དུ་ཡང་བྱེད་དེ། ལྷ་འདི་དག་ལ་ཡོངས་སུ་ཅོ་དྲིས་པར་གྱུར་ཏོ། །ལེགས་པར་བྱས་པའི་ལམ་རྣམས་ཡོངས་སུ་ཟད་པ་ངེས་པ་འབྱུང་ངོ་། །ཇི་ལྟར་ལེགས་པར་བྱས་པའི་ལས་ཡོངས་སུ་ཟད་པ་ཀུན་ནས་འབྱུང་བའི་དབང་དུ་{{page:{number:1336,folio:126b,volume:70}}}འདི་གྱུར་པ་རྐང་པ་ལ་ཚ་ཡས་མནར་བའི་ལྷ་དེ་དག་རྣམས་ཀྱིས་དེ་ལྟར་དེ་སྐད་ཐོས་ནས་ཤིན་ཏུ་ངོ་ཚ་བའི་རྙེད་པ་དང་ལྡན་པར་འགྱུར་རོ། །ལེགས་པར་བྱས་པའི་ལས་རྣམས་ཡོངས་སུ་ཟད་པར་བདག་ལ་ཇི་ལྟ་བ་བཞིན་དུ་སྐྱེས་པར་གྱུར་ཏོ། །ཕུན་སུམ་ཚོགས་པ་ཐམས་ཅད་ཀྱི་མཐའ་ནི་མཐར་རྒུད་པར་འགྱུར་རོ། །དཔེར་ན་གང་གི་ཕྱིར་མི་རྣམས་ཀྱི་མིའི་འཇིག་རྟེན་ན་གང་ལ་ཉིན་མོ་ཡོད་པ་དེ་ལ་ཅིས་ཀྱང་མཚན་མོ་ངེས་པ་ཁོ་ནར་འབྱུང་ངོ་། །དེ་བཞིན་དུ་ཕུན་སུམ་ཚོགས་པ་ཐམས་ཅད་ཀྱི་མཐའ་ལ་ནི་རྒུད་པ་ཡིན་ཏེ། ཡང་ཇི་ལྟར་གང་འགའ་ཞིག་གསོན་པ་ཡིན་པ་དེ་དག་རྣམས་ལ་ངེས་པ་ཁོ་ནར་འཆི་བར་འགྱུར་རོ། །དེ་བཞིན་དུ་ཕུན་སུམ་ཚོགས་པ་ཐམས་ཅད་ཀྱང་རྒུད་པའི་མཐར་ཐུག་པར་འགྱུར་བ་ཡིན་ཏེ། ཕུན་སུམ་ཚོགས་པ་རྣམས་ནི་འགའ་ཞིག་ཀྱང་རྒུད་པར་མི་འགྱུར་བ་གང་ཡིན་པ་ནི་ཡོད་པ་མ་ཡིན་ནོ། །དེ་ལྟ་བུ་རྣམས་ནི་རྒུད་པར་གྱུར་པ་དང་པོ་ཡིན་ནོ། །འཕྲུལ་དགའ་བའི་ལྷ་དེ་དག་རྣམས་ཀྱི་གཞན་ཡང་རྒུད་པ་གཉིས་པ་ཡོད་དེ། ཇི་ལྟ་ཇི་ལྟར་ལྷ་དེ་དག་རྣམས་ཉིད་ཀྱི་མིའི་འཇིག་རྟེན་ན་རས་བལ་གྱི་དང་གློང་སྟན་ནང་ཚངས་ཅན་གང་རྣམས་མནན་ན་ནེམ་ལ་བཏེག་ན་འཕར་བར་ཡིན་པ་དེ་བཞིན་དུ་ལྷའི་འཇིག་རྟེན་པ་འཕྲུལ་དགའ་བ་རྣམས་ཀྱི་མནན་ན་ནེམ་ལ། བཏེག་ན་འཕར་བར་འགྱུར་རོ། །དེ་ལ་ལྷ་གང་དག་ལེགས་པར་བྱས་པའི་ལས་རྣམས་ཤིན་ཏུ་ཟད་པར་གྱུར་པ་དེའི་ས་གཞི་འདི་དག་གི་རྣམས་མནན་ན་ནེམ་ལ་བཏེག་ན་འཕར་བ་ཟད་པར་འགྱུར་རོ། །དེ་རྐང་པ་བཞག་པ་ན་དམའ་བར་འགྱུར་ལ་འཕར་བར་ནི་མི་འགྱུར་རོ། །དེ་བཞིན་དུ་བཏེག་པ་ན་སྟེ་དེ་དག་དེ་ལྟར་མངོན་པར་མཐོང་ནས་ལྷ་གཞན་རྣམས་ཀྱིས་རྣམ་པར་ཤེས་པ་ཡིན་ཏེ། ཇི་ལྟར་ལྷ་དེ་དག་གི་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ནི་གདོན་མི་ཟ་བ་ཁོ་ནར་ཟད་པར་བྱུང་ངོ་ཞེས་ཀྱང་ཁ་ཅིག་ཟེར་རོ། །འདིའི་ལེགས་པར་བྱས་པའི་ལས་རྣམས་ནི་ཡོངས་སུ་ཟད་པར་གྱུར་ལ་ཡོངས་སུ་ལྟུང་བར་འགྱུར་བ་ནི་འོངས་པ་ཡིན་ནོ་ཞེས་ནི་གཞན་དག་རྣམས་རྗོད་པར་བྱེད་དོ། །དེ་ལ་དེ་དག་རྣམས་ནི་འཕྲུལ་དགའི་ལྷ་རྣམས་ཀྱི་རྒུད་པའི་གནས་སུ་གྱུར་པ་གཞན་{{page:{number:1337,folio:127a,volume:70}}}གཉིས་པ་ཡིན་ནོ། །གཞན་ཡང་ལྷ་དེ་དག་གི་རྒུད་པའི་གནས་འདི་ལྟ་བུ་དག་ཡིན་ཏེ་ལྷ་དེ་དག་ཡང་ཤིང་གང་དག་ཉིད་ཁོ་ནའི་དྲུང་དུ་ཉེ་བར་འགྲོ་བར་བྱེད་པ་ན་དང་། ལྷ་དེ་དག་རྣམས་ཡོངས་སུ་རྩེ་བར་གྱུར་པ་ན་དང་། ནགས་དང་ཉེ་བའི་ནགས་རྣམས་སུ་རྩེ་བར་གྱུར་པའི་ལྷ་དེ་དག་རྣམས་ཉིད་ལ་ཤིང་དེ་དག་རྣམས་ཉིད་ཀྱིས་མེ་ཏོག་གི་ཆར་མངོན་པར་འབེབས་པར་འགྱུར་རོ། །ལྷ་གང་དག་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་ཟད་པར་གྱུར་པ་དེ་དག་རྣམས་ལ་དེ་བཞིན་དུ་ཤིང་རྣམས་ཀྱིས་མེ་ཏོག་གི་ཆར་གྱིས་མངོན་པར་འགེངས་པར་མི་བྱེད་དོ། །ཉིད་རྩེ་བར་གྱུར་པ་ན། ལྷ་གང་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་ཟད་པར་གྱུར་པའི་ལྷ་དེ་ལ་ཤིང་མེ་ཏོག་གིས་མངོན་པར་གང་བར་མི་བྱེད་དོ། །ལྷ་དེ་དག་རྣམས་ལ་ལྷ་གཞན་དག་རྣམས་ཀྱིས་དེ་ལྟར་མེ་ཏོག་གི་ཆར་གྱིས་སྟོང་པར་མངོན་པར་མཐོང་བར་གྱུར་ནས། ཀྱེ་མ་ལྷ་འདི་དག་རྣམས་ནི་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ནི་ཅི་ལྟ་བ་བཞིན་དུ་ཟད་ལ་ལྟུང་བར་འགྱུར་བ་ནི་འོངས་སོ། །དེའི་དེ་དག་རྣམས་ཐོས་པར་གྱུར་པ་དང་ལྷ་དེ་ཤིན་ཏུ་ངོ་ཚ་བ་དང་ལྡན་པར་འགྱུར་རོ། །མཐོང་བས་བྱས་པ་འདི་དག་རྣམས་ནི་འཕྲུལ་དགའ་བའི་ལྷ་རྣམས་ཀྱི་རྒུད་པ་གསུམ་པ་ཡིན་ནོ། །གནས་དེ་དག་རྣམས་ནི་སླུ་བ་མེད་པ་ཡིན་ཏེ། ཕུན་སུམ་ཚོགས་པའི་མཐའ་ཐམས་ཅད་ནི་རྒུད་པར་འགྱུར་བ་ཡིན་ནོ། །གཞན་ཡང་འཕྲུལ་དགའི་ལྷ་དེ་དག་རྣམས་ཉིད་ཀྱི་རྒུད་པར་འགྱུར་བ་རྣམས་གང་ཞེ་ན། འདི་ལྟ་སྟེ། རེ་རེ་ཞིང་རིན་པོ་ཆེའི་ས་གཞི་ལ་ཉེ་བར་འགྲོ་བར་བྱེད་པ་ན་རིན་པོ་ཆེའི་རང་བཞིན་དེ་དག་རྣམས་ཀྱི་ས་གཞི་དྲི་མ་མེད་པ་རྣམས་དང་། རྩིག་པ་ལ་མེ་ལོང་བཞིན་དུ་གཟུགས་ཀྱི་གཟུགས་བརྙན་རྣམ་པ་སྣ་ཚོགས་པའི་གྲིབ་མ་རྣམས་ཀྱི་གཟུགས་དང་། ཆ་བྱད་དང་རྒྱན་སྣ་ཚོགས་པ་རྣམས་མཐོང་བར་འགྱུར་ཏེ། ཇི་ལྟར་མི་རྣམས་ཀྱི་མིའི་འཇིག་རྟེན་ན་ཉི་མའི་དཀྱིལ་འཁོར་གཅིག་ཉིད་མཚོ་དང་། རྫིང་བུ་དང་། པད་མའི་རྫིང་བུ་དུ་མར་ཡང་བརྒྱ་སྟོང་དུ་མར་མཐོང་ངོ་། །དེ་བཞིན་དུ་ལྷ་རྣམས་ལས་གཅིག་གི་གཟུགས་བརྙན་ཡང་བརྒྱ་སྟོང་དུ་མ་རྣམས་སུ་རིན་པོ་{{page:{number:1338,folio:127b,volume:70}}}ཆེའི་རང་བཞིན་གྱི་ས་གཞི་དེ་དག་རྣམས་ལ་ཤིན་ཏུ་ཡོངས་སུ་གསལ་བར་མཐོང་ངོ་། །དེ་ལ་ལྷ་གང་དག་ལེགས་པར་བྱས་པའི་ལས་རྣམས་ཟད་པར་གྱུར་པ་རྣམས་ཀྱི་ནི་དེའི་གཟུགས་བརྙན་གཅིག་ཁོ་ན་རིན་པོ་ཆེའི་ས་གཞི་གཅིག་ཁོ་ན་ལ་མཐོང་གི་གཞན་དུ་ནི་མ་ཡིན་ནོ། །ལྷ་གང་དག་ཡིད་ཆེས་རབ་ཏུ་གསལ་བར་གྱུར་པ་རྣམས་ཀྱིས་རྣམ་པ་དེ་ལྟ་བུའི་རྒུད་པ་རྣམས་ཇི་ལྟ་བ་བཞིན་དུ་མངོན་པར་མཐོང་ནས་ལེགས་པར་བྱས་པའི་ལས་རྣམས་ཡོངས་སུ་ཟད་པ་ནི་ལྷ་འདི་དག་ལ་ངེས་པར་འབྱུང་ངོ་། །འདི་དག་གི་རྒུད་པ་རྣམས་ནི་འོངས་པར་གྱུར་ཏོ། །ཞེས་རྗོད་པར་བྱེད་དོ། །དེ་ལ་འདི་དག་ནི་འཕྲུལ་དགའ་བའི་ལྷ་རྣམས་ཀྱི་རྒུད་པ་བཞི་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། འཇིག་རྟེན་ཕུན་སུམ་ཚོགས་རྒྱུ་བ། །རྒུད་པ་རྟོགས་པ་མ་ཡིན་ནོ། །ཇི་ལྟར་ཉིན་མོ་མཐར་ནི་འཛད། །ཕུན་ཚོགས་མཐའ་ནི་རྒུད་པ་ཡིན། །ཇི་ལྟ་ཇི་ལྟར་ཕུན་ཚོགས་པ། །དེ་ལྟར་རྒུད་པའང་སྡིག་པ་ཅན། །འདོད་པའི་ལས་ནི་ངོམས་པ་མེད། །ངོམས་པ་མེད་པས་ཡོངས་སུ་སྲེག །གང་ཞིག་རྟག་ཏུ་ཕུན་ཚོགས་འདོད། །བདེ་བ་རྟག་པར་འདོད་བྱེད་པ། །དེ་ནི་སྲེད་པས་བཅོམ་ནས་ཀྱང་། །གང་ཕྱིར་དེ་ལ་བདེ་བླག་འབབ། །འདོད་པ་སྤྱད་པས་ཚིམ་མེད་པའི། །ལྷ་གང་དམྱལ་བར་ལྟུང་བ་ནི། །ཐམས་ཅད་མེ་ཡིས་བསྐོར་ཡིན་པར། །དེ་ནི་དེ་བཞིན་གཤེགས་པས་གསུངས། །མི་གང་དམྱལ་བར་རབ་ཏུ་འགྲོ། །དེ་བཞིན་བརྒྱ་ཕྲག་དུ་ཡང་སྟེ། །དེ་ནི་རྣམ་ཡངས་སྡིག་ཅན་གྱི། །བྱ་བར་མཁས་པས་ཤེས་པར་གྱིས། །དེ་ལྟར་འཕྲུལ་དགའ་བའི་ལྷ་རྣམས་ཀྱི་རྒུད་པ་བཞི་པ་ཡིན་ནོ། །གཞན་ཡང་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པ་ཡང་བཞི་ཁོ་ན་ཡོད་དེ། ཇི་ལྟར་གང་གི་ཚེ་ལྷ་རྣམས་ཀྱི་ལེགས་པར་བྱས་པ་ཟད་པར་གྱུར་པ་ན་དེ་དེ་ལ་གོམས་པར་གྱུར་པས་འཆི་འཕོ་བའི་དུས་དེའི་ཚེ་ན་ཡང་དེ་རྣམས་ལ་ཕྲེང་བ་རྣམས་ཀྱིས་ཁྱབ་པ་རབ་ཏུ་འབྱུང་བར་འགྱུར་རོ། །འདི་ལྟ་སྟེ། རྣམ་པ་སྣ་ཚོགས་པའི་མེ་ཏོག་གི་ཕྲེང་བ་དང་ལྡན་པར་འགྱུར་ཏེ། ལྷ་རྣམས་ལྷ་རྫས་ཀྱི་མ་རྙིངས་པའི་མེ་ཏོག་རྣམས་ཀྱིས་{{page:{number:1339,folio:128a,volume:70}}}ཉེ་བར་བརྒྱན་པར་གྱུར་ཏོ། །མཆོག་ཏུ་དྲི་ཞིམ་པ་རྣམས་གང་དག་གི་དཔེར་བྱ་བར་སླ་བ་ཡང་མ་ཡིན་པའི་མེ་ཏོག་གི་ཕྲེང་བས་ཁ་དོག་སྣ་ཚོགས་པའི་འོད་ཀྱིས་ཤིན་ཏུ་གསལ་བར་བྱས་པར་གྱུར་པ་རྣམས་གང་གི་ཁྱད་པར་གྱིས་ཉི་མའི་དཀྱིལ་འཁོར་གྱིས་ཀྱང་བཅུ་དྲུག་ཆར་ཡང་མི་ཕོད་དོ། །ཕྲེང་བ་དེ་དག་རྣམས་ལ་ཡང་རིན་པོ་ཆེ་བདུན་གྱིས་སྤྲས་པར་གྱུར་པའི་བྱ་རྣམས་དང་བུང་བས་རྟག་ཏུ་སྒྲ་འབྱིན་པ་རྣམས་ཀྱིས་ཁྱབ་པར་གྱུར་པའོ། །དེ་ལ་གང་གི་ཚེ་གཞན་འཕྲུལ་དབང་བྱེད་ཀྱི་ལྷ་རྣམས་ལ་རྒུད་པ་འབྱུང་བའི་དུས་སུ་གྱུར་པ་ན་དེའི་ཚེ་རྣམ་པ་སྣ་ཚོགས་པའི་མེ་ཏོག་གི་ཕྲེང་བ་མཆོག་ཏུ་དྲི་ཞིམ་པོ་དེ་དག་རྣམས་བུང་བ་དེ་དག་གིས་ཡོངས་སུ་བཏང་ནས་གཞན་དག་ཏུ་འགྲོ་བར་བྱེད་དོ། །ཡིད་འབྱུང་བའི་སྒྲ་རྣམས་ཀྱང་འདོན་ཏོ། །དེའི་རྒུད་པ་དེ་དག་རྣམས་ཡིད་རབ་ཏུ་གསལ་བར་གྱུར་པའི་ལྷ་གཞན་དག་རྣམས་ཀྱིས་ལེགས་པར་མངོན་པར་མཐོང་ནས་དེ་དག་ལ་བགྲོ་བར་བྱེད་དེ་བསོད་ནམས་ཟད་པར་གྱུར་པའི་ལྷའི་བར་དུ་གཅོད་པར་བྱེད་པ་རྣམས་ཅི་ལྟ་བ་བཞིན་དུ་འདིར་འོངས་སོ། །དེ་ནི་བག་མེད་པ་རྣམས་བག་མེད་པར་སྤྱོད་པའི་རྒུད་པ་དང་པོ་སྟེ། དེ་བུང་བ་རྣམས་ཀྱིས་ཡོངས་སུ་སྤངས་ནས་གཞན་དུ་སོང་བར་གྱུར་པ་དེ་ཡང་ཐོས་ནས་བསོད་ནམས་ཟད་པར་གྱུར་པའི་ལྷ་དེ་དག་རང་ཉིད་སོ་སོར་རབ་ཏུ་རིག་པར་བྱེད་དོ། །དཔེ་མེད་པའི་ཡུལ་གྱི་བདེ་བ་རྣམས་མཐོང་ནས་བདག་ཉིད་ལ་ཡོངས་སུ་གདུང་བ་ཆེན་པོ་དང་ལྡན་པར་འགྱུར་ཏེ། ཡིད་གདུང་བར་བྱེད་པ་གང་དག་གི་ཁྱད་པར་རྣམས་ཀྱིས་དམྱལ་བ་རྣམས་ཀྱི་མེ་དང་ཡང་འདྲ་བར་འགྱུར་རོ། །འདི་ནི་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་གནས་དང་པོའོ། །གཞན་ཡང་ཐག་ཉེ་བར་གྱུར་པ་གཞན་གཉིས་པ་འབྱུང་བར་འགྱུར་བ་དེ་དག་ནི་ལྷ་རྣམས་འཆི་འཕོ་བར་འགྱུར་བའི་དུས་ན་འདི་ལྟ་སྟེ། མཆོག་ཏུ་འཇམ་ཞིང་དཀར་པོར་གྱུར་པའི་འོད་ཀྱི་ཕྲེང་བར་གྱུར་པའི་ལྷ་གང་དག་གི་ཁྱད་པར་གྱིས་ཉི་མ་ནི་སྲིན་བུ་མེ་ཁྱེར་ཙམ་དུ་སྣང་བར་གྱུར་ལ། ལྷ་དེ་དག་རྣམས་ཀྱི་ལུས་ལ་ནི་ཆེན་པོར་གྱུར་པ་ཉིད་ཀྱི་བློ་འབྱུང་བ་ཡིན་ཏེ། རབ་ཏུ་གསལ་བའི་རིའི་རྩེ་མོ་རྣམས་དང་རྩིག་པའི་ལོགས་རྣམས་ལ་དེ་དག་མེ་{{page:{number:1340,folio:128b,volume:70}}}ལོང་བཞིན་དུ་མཐོང་བར་འགྱུར་རོ། །འདི་ལྟ་སྟེ། འཆི་འཕོ་བའི་དུས་སུ་རྒུད་པ་རྣམས་དང་ཐག་ཉེ་བར་གྱུར་པ་དེའི་ཚེ་ལྷ་རྣམས་ཀྱི་ལུས་དེ་དང་དེ་དག་རྣམས་དོ་ཤལ་རྣམས་དང་གཟུགས་བརྙན་ཡང་མཐོང་བར་མི་འགྱུར་རོ། །ལྷ་གཞན་གང་དག་ཆོས་ཤིན་ཏུ་ཤེས་རབ་རྣོ་བར་གྱུར་པ་རྣམས་ཀྱིས་དེ་དག་རྣམས་མངོན་པར་མཐོང་ནས་དེས་ལྷ་དེ་དག་ལ་སྦྲོན་པར་བྱེད་དེ། བག་མེད་པས་བག་མེད་པར་སྤྱོད་པ་རྣམས་ལ་ཀྱེ་མ་བར་ཆད་འདི་དག་རྣམས་ཇི་ལྟ་བ་བཞིན་དུ་འོང་བར་འགྱུར་ཏེ། དོ་ཤལ་རྣམས་དང་གཟུགས་དེ་སྲིད་པ་རྣམས་ལུས་ལ་མ་མཐོང་སྟེ། ཇི་ལྟར་སྔོན་གྱི་ལྷ་གཞན་རྣམས་འཆི་འཕོ་བའི་རྒུད་པའི་རྒྱུ་རྣམས་སྔར་མཐོང་བ་དེ་དག་རྣམས་ཁོ་ན་བཞིན་ནོ། །འདི་དག་རྣམས་ནི་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་རྒྱུ་གཉིས་པ་ཡིན་ནོ། །གཞན་ཡང་གཞན་འཕྲུལ་དབང་བྱེད་པའི་ལྷ་རྣམས་ལ་རྒྱུ་གསུམ་པ་རྣམས་འཆི་འཕོ་བ་དང་ཉེ་བ་ན་འབྱུང་བར་འགྱུར་བ་ལ་འདི་ལྟ་སྟེ། ལྷ་སྐལ་བ་ཡོངས་སུ་མ་ཟད་པ་རྣམས་ནི་རྣམ་པ་སྣ་ཚོགས་པའི་རིན་པོ་ཆེ་ཀུན་ཏུ་འབར་བའི་ཁང་བུ་རྣམས་ཀྱིས་གནས་གསུམ་དུ་མཚུངས་པར་འགྲོ་བར་བྱེད་པ་ལ་འདི་ལྟ་སྟེ། ནམ་མཁའ་ལ་འགྲོ་བར་བྱེད་པ་ན་ཐང་ལ་ཇི་ལྟ་བར་རོ། །དེ་བཞིན་དུ་ལྷའི་བུ་མོ་རྣམས་ཀྱང་ཉམས་པ་མེད་པའི་ཤུགས་ཀྱིས་འགྲོའོ། །འོན་ཀྱང་ཉམས་པར་འགྱུར་བ་ཡང་མ་ཡིན་ཏེ། འདི་ལྟར་ལྷ་གཞན་དག་བསོད་ནམས་ཟད་པ་རྣམས་ཡིན་པར་གྱུར་ན་དེའི་ཚེ་དེ་དག་རྣམས་ཤིང་རྟ་ལས་ཉམས་པར་འགྱུར་བ་དང་ཆུར་ཡང་འབྱིང་ངོ་། །རྣམ་པ་ཐམས་ཅད་དུ་འགྲོ་བར་འགྱུར་བ་ཡང་མ་ཡིན་ནོ། །དེ་ནས་ལྷ་དེ་དག་གི་ཁང་བུ་ནུབ་པ་དེ་དག་རྣམས་མངོན་པར་མཐོང་བ་དང་། ཇི་ལྟ་བུའི་བར་ཆད་བདག་ཅག་ལ་ཉེ་བར་འོངས་པར་གྱུར་ཏེ། འཆི་བའི་དུས་སུ་གྱུར་པ་ལས་གཞན་རྣམས་ཀྱང་རྒུད་པའི་རྒྱུ་འདི་ཉིད་ཀྱིས་འཆི་འཕོས་སོ་ཞེས་རྗོད་པར་བྱེད་པ་དེ་ཡང་ཐོས་ནས་བསོད་ནམས་ཟད་པའི་ལྷ་དེ་ལྷ་རྫས་ཀྱི་ཡུལ་གཞན་དག་རྣམས་བཏང་བས་བྱས་པའི་སེམས་ཀྱི་གདུང་བས་ཀུན་ནས་སྲེག་པར་གྱུར་པ་ན་ཇི་ལྟར་དམྱལ་བ་རྣམས་ཀྱི་མེ་ཡིན་པ་དེ་བཞིན་དུ་ལུས་སྲེག་པར་བྱེད་དེ། གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་རྒྱུ་གསུམ་{{page:{number:1341,folio:129a,volume:70}}}པ་ཡིན་ནོ། །གཞན་ཡང་ལྷ་དེ་དག་རྣམས་ཀྱི་རྒུད་པའི་རྒྱུ་ཡོད་དོ། །འདི་ལྟ་སྟེ། ལྷ་གང་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་ཟད་པར་གྱུར་པ་དེ་དག་རྣམས་ཀྱི་རྒྱན་རྣམས་གང་དག་ཡིན་པ་དེ་དག་རྣམས་ནི་ཡན་ལག་ལྔ་པོ་རྣམས་དང་མཚུངས་པར་འགྱུར་ཞིང་འོང་སྟེ། སྙན་པའི་རང་བཞིན་དང་དགའ་བར་འགྱུར་བའི་སྒྲ་དང་ཡིད་རབ་ཏུ་རངས་པར་བྱེད་པ་དེ་དག་རྣམས་གཞི་དང་བཅས་པ་སྒྲུབ་པར་བྱེད་དོ། །སྒྲ་འགའ་ཞིག་ནི་རྣམ་པར་གྱུར་པ་དང་ལྡན་པ་ཡིན་ནོ། །སྒྲ་རྣམས་ནི་ལས་ཀྱིས་བྱས་པ་ཡིན་ནོ། །སྒྲ་རྣམས་ཀྱང་དེའི་ལེགས་པར་བྱས་པའི་ལས་རྣམས་ཇི་ལྟ་བ་བཞིན་དུ་ཟད་པས་རབ་ཏུ་འཇུག་པ་རྣམས་ཀྱིས་ཚིམ་པ་མེད་པར་གང་གི་ཕྱིར་ལས་རྣམས་ཀྱིས་བཅིངས་པའི་ལུས་ཅན་རྣམས་འཇིག་རྟེན་ཕྱི་མར་འགྲོ་བར་བྱ་དགོས་སོ། །དེ་ལྟར་ལས་ཀྱིས་བྱས་པའི་རྒྱན་རྣམས་ཀྱི་སྒྲ་དེ་དག་ཐོས་ནས་ཤིན་ཏུ་ཡིད་མི་བདེ་བར་འགྱུར་རོ། །ཡུལ་རྣམས་ཀྱིས་ཉེ་བར་བཅོམ་པ་དང་། བདག་གི་བསོད་ནམས་རྣམས་ཀྱང་ཟད་པས་འདིའི་རིན་པོ་ཆེ་རྣམ་པ་སྣ་ཚོགས་པས་བརྒྱན་པའི་ཅོད་པན་ལྟུང་བར་འགྱུར་རོ། །དེ་མངོན་པར་མཐོང་ནས་ཀྱང་ལྷ་དེ་དག་གི་ཡིད་ཤིན་ཏུ་སྐྱོ་བ་དང་ལྡན་པར་འགྱུར་རོ། །དེ་ལྟ་བུ་རྣམས་ཉིད་ནི་གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་རྒུད་པའི་གནས་བཞི་པ་ཡིན་ནོ། །གང་དག་འདུས་བྱས་སུ་གྱུར་པ་རྣམས་གང་ཞིག་འཇིག་པར་མི་འགྱུར་བ་དང་། གང་ཞིག་ཟད་པར་མི་འགྱུར་བའི་གནས་དེ་ནི་ཁམས་གསུམ་ན་ཡོད་པ་མ་ཡིན་ནོ། །དེ་ལྟར་ལྷ་དྲུག་པོ་རྣམས་ཀྱི་རྒུད་པའི་གནས་རྣམས་ལེགས་པར་བྱས་པའི་ལས་ཟད་པ་ན་ཡང་ངེས་པར་ལྟུང་བར་འགྱུར་བ་ཡིན་ནོ། །རྒུད་པར་གྱུར་པའི་ལྷ་རྣམས་ལྷའི་འཇིག་རྟེན་གྱིས་གདུངས་ནས་ཚུལ་ཁྲིམས་ལ་སྤྱོད་པའི་ལྷ་དེ་རྣམས་ངེས་པ་ཁོ་ནར་དེ་དག་རྣམས་ཟད་པ་ན་ལྟུང་བར་འགྱུར་བས་ཅོ་དྲིས་པར་མཐོང་ངོ་། །དེ་ལྟར་ཚོགས་པ་རྒྱུ་བ་ན་སྤྱོད་པའི་ལྷ་རྣམས་འཐབ་བྲལ་གྱི་སར་སྐྱེས་པ་རྣམས་ལ་འཐབ་བྲལ་བའི་བདག་པོ་མུ་སུ་ལུན་དྷ་དེས་བཅོམ་ལྡན་འདས་འཁོར་བ་འཇིག་དེའི་གདུང་རྟེན་ལ་བརྒྱན་པའི་བྱང་བུ་རྣམ་པར་བཀྲ་བའི་ཚིག་དེ་དག་གིས་འདོད་པ་རྣམས་{{page:{number:1342,folio:129b,volume:70}}}ཐམས་ཅད་ནི་དམྱལ་བའི་མེ་རྣམ་པར་སྨིན་པ་མྱང་བར་རྩུབ་པ་ཡིན་གྱིས་ཤིན་ཏུ་རིངས་པ་རིངས་པར་བག་མེད་པ་རྣམས་ཡོངས་སུ་སྤོང་བར་གྱིས་ཞེས་ལྷ་དེ་དག་རྣམས་ལ་ལེགས་པར་སྟོན་པར་བྱེད་དོ། །དེ་ལ་དེ་བཞིན་གཤེགས་པའི་མདོ་གསུམ་པ་དེ་དག་རྣམས་ཐོས་པར་གྱུར་པ་དང་། ལྷ་གང་དག་བག་མེད་པས་གདུངས་པ་དེ་དག་རྣམས་ཀྱི་བག་མེད་པ་རྣམས་འདིར་མཆོག་ཏུ་ཞི་བར་འགྱུར་རོ། །སྟོང་ཕྲག་སུམ་ཅུ་རྩ་དྲུག་པའི་མདོ་ལས་འཁོར་བ་འཇིག་གི་མདོ་སྡེ་གསུམ་པ་རྫོགས་སོ།། །དེ་ནས་འཐབ་བྲལ་གྱི་བདག་པོ་དེས་ལྷ་དེ་དག་རྣམས་སྐྱོ་བ་དང་བཅས་པའི་ཡིད་མངོན་པར་མཐོང་བར་གྱུར་ནས་འཐབ་བྲལ་བ་རྣམས་ཀྱི་བདག་པོ་མུ་སུ་ལུན་དྷ་དེས་འདི་སྐད་ཅེས་བརྗོད་དེ། ཇི་ལྟར་ཐོས་པའི་ཆོས་འདི་དག་རྣམས་ནི་དྲང་སྲོང་ཆེན་པོ་མཆོག་གིས་བསྟན་པ་ཡིན་ཏེ། སྡུག་བསྔལ་ཐམས་ཅད་ཟད་པར་བྱེད་པ། བག་མེད་པ་རྣམས་འཇོམས་པར་བྱེད་པ་པོ། ལྷ་དང་མི་རྣམས་ལ་ཕན་པར་མཛད་པ། བཀྲ་ཤིས་པ་མཐར་ཐུག་པར་གྱུར་པ་རྣམས་ནི་བསྟན་པ་ཡིན་ནོ། །དེ་ལ་ཁྱེད་ཀྱིས་དེ་དག་རྣམས་ནི་ཐོས་པར་གྱུར་ན་དེ་ལ་དེ་བཞིན་གཤེགས་པ་གསུམ་པའི་དམ་པའི་ཆོས་འདུལ་བ་དེ་དག་ཉིད་ཉན་པར་འདོད་པ་རྣམས་གང་ཡིན་པ་དེ་དག་རྣམས་ལ་མཐའ་ཡས་པར་ཤིས་པར་འགྱུར་བ་དེ་དག་རྣམས་ནི་ཁྱེད་ཀྱིས་ཉན་ནས། གཞན་ཡང་དེ་བཞིན་གཤེགས་པ་གཞན་གྱི་ཆོས་ཉོན་དང་དེས་ཕྱིར་ཞིང་ཁོ་ན་ཆོས་རྣམས་འཕེལ་བ་དང་བདེ་ལེགས་སུ་བྱེད་པར་ཡང་འགྱུར་རོ། །དེ་བཞིན་དུ་དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་རྣམས་སུ་བདག་ཅག་གི་ལྷའི་རིས་ནས་ཤི་འཕོས་ནས་འགྲོ་བར་འགྱུར་བ་ན་ཡང་སྟེ། དེ་ལྟར་དེ་སྐད་དུ་བརྗོད་པ་དང་། ལྷ་དེ་དག་རྣམས་ཐམས་ཅད་ཀྱིས་མུ་སུ་ལུན་དྷ་ལ་འདི་སྐད་ཅེས་བརྗོད་པ། ཇི་ལྟར་བདག་ཅག་རྣམས་ལ་ཕན་པར་འགྱུར་བ་དང་། བདེ་བར་འགྱུར་བ་དེ་ལྟར་མཛོད་ཅིག །དེ་ནས་ལྷའི་བདག་པོས་ལྷ་དེ་དག་རྣམས་ལ་འདི་སྐད་ཅེས་བརྗོད་དོ། །ཁྱེད་རྣམས་ཐམས་ཅད་ཉིད་ཀྱིས་ཀྱང་མཆོད་རྟེན་བཞི་པ་འདི་ལ་བལྟ་བར་གྱིས་དང་། རིན་པོ་ཆེ་སྣ་ཚོགས་ཀུན་ཏུ་འབར་བ་འོད་ཟེར་བརྒྱ་སྟོང་ཕྲག་དུ་མས་རྣམ་པར་སྣང་བར་བྱས་པ་རིན་པོ་ཆེ་འབར་བ་རྣམ་པ་སྣ་{{page:{number:1343,folio:130a,volume:70}}}ཚོགས་པ་རྣམས་ཀྱིས་སྤྲས་པས་ཤིན་ཏུ་བར་ཡང་མཛེས་པར་གྱུར་པའི་ཡོན་ཏན་རྣམས་ཀྱིས་བརྒྱན་པ་ལྷའི་འཇིག་རྟེན་འདི་དག་ཐམས་ཅད་འོད་ཀྱིས་ཁྱབ་པར་བྱས་ནས་གནས་པ་ཡིན་ནོ། །དེ་ནས་ལྷའི་བདག་པོ་དེས་ཡང་འདི་སྐད་ཅེས་སྨྲས་ཏེ། ཇི་ལྟ་བ་བཞིན་དུ་ངས་ནི་མཐོང་ངོ་། །དེ་ནས་ལྷ་དེ་དག་རྣམས་ཀྱིས་འདི་སྐད་ཅེས་བརྗོད་དེ། བདག་ཅག་རྣམས་ཐམས་ཅད་ཉིད་མཆི་བར་བགྱིའོ། །མུ་སུ་ལུན་དྷ་ཐོག་མར་གྱུར་པའི་ལྷ་དེ་དག་རྣམས་ཐམས་ཅད་ཀྱང་གང་ན་དེ་བཞིན་གཤེགས་པའི་མཆོད་རྟེན་བཞུགས་པར་སྔར་བཞིན་དུ་དེར་ཉེ་བར་སོང་ངོ་། །ཉེ་བར་སོང་ནས་ཀྱང་དད་པས་མགོ་ཀུན་ནས་བཏུད་པས་ཕྱག་འཚལ་བར་བྱེད་པ་ཡང་གཅིག་ཏུ་དད་པས་ཁྱབ་པའི་ཡིད་ཀྱིས་དེ་ལ་རབ་ཏུ་ཕྱག་འཚལ་ནས་ལངས་ཏེ། ཁྱེད་རྣམས་ཀྱིས་ཐམས་ཅད་སྐྱོབ་པའི་མཆོད་རྟེན་སྣ་ཚོགས་པའི་རིན་པོ་ཆེ་རྣམས་ཤིན་ཏུ་འབར་བ་ལ་ལྟོས་ཞེས་བྱ་བ་རྣམས་ནི་སྔ་མ་བཞིན་ནོ། །དེ་ནས་མཆོད་རྟེན་དེའི་རྩིག་པའི་ལོགས་ལ་རིན་པོ་ཆེ་འབར་བ་མཆོག་གི་ཡི་གེ་རྣམ་པ་སྣ་ཚོགས་པ་རྣམས་ཀྱི་མདོ་མངོན་པར་བྲིས་པ་ཡོད་པ་ལ་དེ་དག་ཐམས་ཅད་ཀྱང་མཆོག་ཏུ་དགེ་ལེགས་སུ་གྱུར་པ། ལྷ་དང་མི་རྣམས་ལ་ཕན་པ་དང་བདེ་བར་གྱུར་པ་ནི་འདི་ལྟ་སྟེ། ཆོས་བདུན་དང་ཡང་དག་པར་ལྡན་པའི་སྐྱེས་བུ་རྣམས་ནི་ལྷར་སྐྱེ་བར་འགྱུར་རོ། །བདུན་པོ་རྣམས་གང་ཞེ་ན། འདི་ན་རིགས་ཀྱི་བུ་དག་ཐོས་པ་དང་ལྡན་པར་གྱུར་པ་དང་། ཐོས་པའི་དོན་དང་ལྡན་པ་དང་། ཐོས་པའི་ཆོས་རྣམས་ལ་སྤྱོད་པར་བྱེད་པ་དང་། བློ་ཐོས་པས་ལེགས་པར་སྦྱངས་པ་དང་། ཐོས་པ་ལ་སྐྱབས་སུ་བྱེད་པ་དང་། ཐོས་པ་ལ་སྙིང་པོར་བྱེད་པའི་བློས་གཅིག་ཏུ་སྙིང་པོར་གྱུར་པའི་ཐོས་པ་རྣམས་ཆེད་དུ་འཛིན་པ་དང་། དེ་དག་གིས་དགེ་བའི་བཤེས་གཉེན་ལ་དགའ་བའི་སྐྱེས་བུ་རྣམས་ནི་ཡོན་ཏན་བདུན་དང་ལྡན་པར་འགྱུར་རོ། །འདི་ལྟ་སྟེ། ཇི་སྐད་སྨྲས་པ་དེ་ལྟར་བྱེད་པ་དང་། ཇི་སྐད་སྨྲས་པ་བརྟན་པོར་འཛིན་པ་དང་། དེ་བརྟན་པོར་འཛིན་པ་དེ་སྙིང་པོར་བྱེད་པ་དང་། སོ་སོར་རྣམ་པར་དཔྱོད་པའི་བློ་གྲོས་དང་། དེ་ཁོ་ན་ཉིད་ལ་མངོན་པར་འཇུག་པ་དང་། བློ་གྲོས་བརྟན་པས་མང་པོ་རྣམས་ཆུད་འཛའ་བར་མི་འགྱུར་བ་དང་། གཞན་{{page:{number:1344,folio:130b,volume:70}}}རྣམས་ཀྱང་དེ་དང་ངང་ཚུལ་མཚུངས་ན་རྗེས་སུ་སྟེན་པར་བྱེད་པ་ཡིན་ཏེ། གཞན་གྱི་ཆོས་ཀྱིས་མི་འཕྲོགས་ཤིང་དེ་བཞིན་དུ་ཡོན་ཏན་བདུན་དང་ལྡན་པའི་གྲོགས་པོ་རྣམས་ལ་སྟེན་པར་བྱེད་པའོ། །ཇི་ལྟར་ན་ཇི་སྐད་སྨྲས་པ་དེ་བཞིན་བྱེད་པ་ཡིན་ཞེ་ན་འདི་ན་དེ་བཞིན་དུ་དགེ་བའི་བཤེས་གཉེན་དགེ་བའི་རང་བཞིན་ཅན་དེ་དག་གིས་གང་དང་གང་དག་ཁོ་ན་རིག་པར་གྱུར་པ་རྣམས་འདིར་རྗོད་པར་བྱེད་པ་དང་། ཕན་པ་དང་། དུས་དང་ལྡན་པར་གྱུར་པ་དང་། ཡུལ་དང་རིགས་པ་རྣམས་བརྗོད་པ་དང་། ཤིན་ཏུ་མྱུར་བ་དང་བུལ་བ་མ་ཡིན་པ་དང་། དོན་མང་པོ་རྣམས་ཡི་གེ་ཉུང་ངུ་ན་གྱིས་དང་། སྙན་པ་དང་གོ་བ་དང་། ཆོས་ཀྱི་སྦྱིན་པ་དང་ལྡན་པ་དང་། རང་དང་གཞན་རྣམས་ལ་ཕན་པའི་དོན་དུ་ཉེ་བར་གནས་པ་རྣམས་དགེ་ལེགས་སུ་རྗོད་པར་བྱེད་པ་རྣམས་ཀྱིས་གཉི་གར་གནས་པ་ལ་ཕན་པར་སྨྲ་བར་བྱེད་དོ། །འདི་ལྟ་སྟེ། ཇི་ལྟར་བརྗོད་པ་དེ་ཁོ་ན་བཞིན་དུ་སྒྲུབ་པར་བྱེད་པའོ། །གཞན་དག་དེ་དང་ལྷན་ཅིག་ཏུ་སྤྱོད་པ་རྣམས་ལ་ཡང་དེ་དག་རྣམས་སྡོམ་དུ་འཇུག་གོ། །རྟག་པར་རྒྱུན་དུ་ཡང་ལུས་དང་ངག་དང་། ཡིད་རྣམས་ལེགས་པར་སྤྱོད་པར་བྱེད་དོ། །ཕྱི་རོལ་དང་ནང་ཀུན་ནས་ཡོངས་སུ་དག་པའི་གསེར་དང་མཚུངས་པར་གྱུར་པ་སྟེ། དེ་ལྟར་ན་ཇི་སྐད་སྨྲས་པ་དེ་བཞིན་བྱེད་པ་ཡིན་ནོ། །ཇི་ལྟར་ནི་ཇི་སྐད་སྨྲས་པ་དེ་བརྟན་པོར་འཛིན་པ་ཡིན་ཞེ་ན། འདི་གང་དག་བྱེད་པ་དེ་ཀུན་ནས་མཆོག་ཏུ་རྣམ་པར་དག་པར་བྱེད་དོ། །ཆོས་རྣམ་པ་གསུམ་པོ་དེ་དག་རྣམས་མཆོག་ཏུ་རྣམ་པར་དག་པར་མངོན་པར་མཐོང་ཞིང་ལྷ་དང་མི་རྣམས་ཀྱི་སྐྱེ་བ་སྐྱེད་པ་པོ་ཐ་མར་མྱ་ངན་ལས་འདས་པའི་མཐར་ཐུག་པ་ཡིན་པ་བདག་ཉིད་རང་གིས་ཀྱང་རྟོགས་པ་དང་། གཞན་རྣམས་ལས་ཀྱང་ཐོས་ནས་རྣམ་པར་སྨིན་པ་བདེ་བ་ལ་བརྟན་པས་མངོན་པར་འཇུག་གོ། །དེ་བརྟན་པོར་འཛིན་པར་བྱེད་དེ། དེ་ལྟར་བརྟན་པོར་འཛིན་པར་བྱེད་པ་ཡིན་ལ། དེ་ནི་དགེ་བའི་བཤེས་གཉེན་ལ་ཉེ་བར་སྟེན་པར་ཡང་བྱེད་དོ། །ཇི་ལྟར་གང་དག་བརྟན་པོར་བཟུང་བ་དེ་དག་སྙིང་པོར་མངོན་པར་འཇུག་པ་ཡིན་ནོ། འཇུག་པ་ཡང་དགེ་བའི་འབྲས་བུ་རྣམས་གང་གི་ཕྱིར་གཙང་མ་བརྟན་པོར་འཛིན་པ་ཡིན་ནོ། །འཇིག་རྟེན་གཉིས་{{page:{number:1345,folio:131a,volume:70}}}ལ་ཕན་པར་འགྱུར་བའི་དོན་དུ་ཡང་མངོན་པར་མཐོང་ནས་རྟོག་མི་བཞིན་དུ་བློས་རྣམ་པར་དཔྱོད་པར་བྱེད་དོ། །དེ་ལྟར་དེ་ནི་སྙིང་པོ་རབ་ཏུ་རྣམ་པར་དཔྱོད་པའི་བློ་ཡིན་ནོ། །དགེ་བའི་ལས་ཀྱི་འབྲས་བུའི་སྙིང་པོ་དེ་དག་གཞན་ལས་ཐོས་པའམ། དེ་གལ་ཏེ་ཤེས་ན་རང་ཉིད་ཀྱིས་ཀྱང་རབ་ཏུ་རྣམ་པར་དཔྱད་ནས་དེ་ཁོ་ན་ཉིད་ལ་མངོན་པར་འཇུག་གོ། །དེ་ལྟ་བུ་ནི་དེ་ཁོ་ན་ཉིད་ལ་མངོན་པར་འཇུག་པ་ལ་སྤྱོད་པ་ཡིན་ནོ། །བློ་གྲོས་བརྟན་པ་རྣམས་ནི་འདིར་མང་དུ་ཐོས་པར་གྱུར་ནས་སྙིང་པོ་མེད་པས་མི་ཁྲིད་དོ། །དེ་ལྟར་ན་བློ་གྲོས་བརྟན་པ་ཡིན་ནོ། །འདི་ན་ཡོན་ཏན་དེ་དག་དང་མཚུངས་པའི་བདག་ཉིད་ཅན་གཞན་རྣམས་ལ་ཡང་སྟེན་པར་བྱེད་ལ། གཞན་དག་རྣམས་ཀྱི་ཆོས་སུ་གྱུར་པ་ཆོས་ལྟར་འཆོས་པས་ཁྲིད་པར་མི་བྱེད་དོ། །དེ་ལྟར་ཡོན་ཏན་བདུན་དང་ལྡན་པའི་གྲོགས་པོ་སྟེན་པའི་སྐྱེས་བུ་རྣམས་ནི་བདག་ཅག་གི་འཇིག་རྟེན་ལས་ཤི་འཕོས་ནས་ལྷའི་འཇིག་རྟེན་དག་ཏུ་སྐྱེ་བར་འགྱུར་རོ། །ཆོས་འདི་དག་ནི་དང་པོར་བསྟེན་པ་ཡིན་ནོ། །ཡང་ལྷ་དག་ཆོས་གཞན་བདུན་པོ་གང་དག་གིས་ལྷའི་འཇིག་རྟེན་རྣམས་འཕེལ་བར་བྱེད་པ་ཡིན་ཞེ་ན། འདི་ལྟ་སྟེ། དགེ་བའི་བཤེས་གཉེན་སྟེན་པ་དང་། ཐོས་པ་དང་ལྡན་པར་གྱུར་པ་དང་། སྒྲུབ་པ་དང་ལྡན་པར་གྱུར་པ་དང་། ལེ་ལོ་མེད་པར་གྱུར་པ་དང་། དྲན་པ་དང་ལྡན་པ་དང་། གཞན་ལ་གདུང་བར་མི་བྱེད་པ་དང་། ཚུལ་འཆོས་པ་མེད་པ་དང་སྟེ། ཇི་ལྟར་བསྟན་པའི་ཆོས་བདུན་པོ་དེ་དག་རྣམས་ཀྱིས་སྐྱེས་བུ་ལུས་ཞིག་པ་ན་བདེ་འགྲོ་མཐོ་རིས་ཀྱི་འཇིག་རྟེན་ལས་ལྷ་རྣམས་ཀྱི་ནང་དུ་སྐྱེའོ། །འདི་ལྟ་སྟེ། ཤིང་རྟ་ཆེན་པོ་བདུན་དང་ལྡན་པས་ནི་རྒྱལ་པོའམ། རྒྱལ་པོའི་བློན་པོ་ཡང་རུང་སྟེ་བདེ་བས་སྐྱེད་མོས་ཚལ་གྱི་ལྟད་མོ་ལ། གླུ་དང་། རྔ་སྒྲ་དང་། ཕྲེང་བ་དང་བཅས་པས་ཇི་ལྟ་བ་བཞིན་འགྲོ་བར་བྱེད་དོ། །དེ་བཞིན་དུ་ཆོས་བདུན་པོ་དེ་དག་དང་ཡང་དག་པར་ལྡན་པའི་སྐྱེས་བུ་རྣམས་ནི་ལྷའི་འཇིག་རྟེན་དུ་འགྲོ་བར་འགྱུར་རོ། །རྣམ་པ་དེ་ལྟ་བུར་གྱུར་པའི་ཐོས་པ་དེ་ཡང་གང་ཡིན་ཞེ་ན། འདི་ན་ཐོས་པ་དང་ལྡན་པར་གྱུར་པའི་མི་ནི་གང་སྙིང་པོར་གྱུར་པ་ཉན་པའོ། །དེ་དག་ཐོས་ནས་ཀྱང་རྒོད་བག་དང་ལྡན་པར་མི་འགྱུར་རོ། །{{page:{number:1346,folio:131b,volume:70}}}ཇི་ལྟ་ཇི་ལྟར་ཐོས་པ་དེ་ལྟ་དེ་ལྟར་ཆེས་རབ་ཏུ་ཆོས་ལ་རྟོན་པས་བག་དང་ལྡན་པར་འགྱུར་རོ། །ཤེས་པ་རྣམས་ཀྱིས་ཆོག་ཤེས་པར་མི་བྱེད་པར་འགྱུར་རོ། །གཞན་དག་རྣམས་ལ་ཡང་ལན་ཅིག་མ་ཡིན་ཞིང་ལན་ཅིག་མ་ཡིན་པར་འདྲིའོ། །རང་ཉིད་ཀྱིས་ཀྱང་གཞན་རྣམས་ལ་བསྙད་པའི་དོན་དུ་རབ་ཏུ་བརྗོད་དོ། །དེ་ལྟ་བུའི་ཐོས་པ་དང་ལྡན་པའི་སྐྱེས་བུ་རྣམས་ནི་ལུས་ཞིག་ནས་མཐོ་རིས་བདེ་འགྲོ་ལྷའི་འཇིག་རྟེན་དུ་སྐྱེའོ། །གཉིས་པ་ནི་ཆོས་ལ་སྒྲུབ་པ་དང་ལྡན་པ་ཡིན་ཏེ །ཇི་ལྟར་ན་སྒྲུབ་པ་དང་ལྡན་པ་ཡིན་ཞེ་ན། འདིར་ཆོས་རྣམས་ཐོས་ནས་ཆོས་འདུལ་བ་ལ་དེ་ཁོ་ན་བཞིན་དུ་སྒྲུབ་པར་བྱེད་དོ། །ཐོས་པ་དང་ལྡན་པར་གྱུར་ནས་ཀྱང་ཆོས་འདུལ་བ་ལ་སྒྲུབ་པར་མི་བྱེད་པ་དེ་ནི་ཐོས་པ་རྣམས་ཁུར་འབའ་ཞིག་ཡིན་པ་ཁོ་ནར་ཟད་དོ། །འབྲས་བུ་ལ་སྟེན་པར་བྱེད་པ་མ་ཡིན། ཤེས་རབ་དང་། དགེ་བ་ལ་སྦྱོར་བ་དང་། ཚུལ་ཁྲིམས་དང་། ཤེས་རབ་རྣམས་ཡིད་ལ་འབབ་པ་ཡང་མ་ཡིན་ནོ། །དེའི་ཚེ་ནི་འོད་དང་རྣམ་པར་བྲལ་བའི་རི་མོའི་མར་མེའི་བཞིན་དུ་སྙིང་པོ་མེད་པ་ཡིན་ནོ། །གང་ཡང་ཤེས་རབ་དང་། ཚུལ་ཁྲིམས་ལ་སྦྱོར་བར་བྱེད་པ་དེ་ནི་མེའི་མར་མེ་རྣམས་འོད་བྱེད་པ་བཞིན་ནོ། །ཐོས་པ་དེ་དག་རྣམས་ནི་དོན་ཡོད་པ་ཡིན་ནོ་སྒྲུབ་པའི་ཆོས་རྣམས་ཀྱི་སྙིང་པོ་ཡིན་གྱི་ངག་ནི་སྙིང་པོ་མ་ཡིན་ནོ། །ལུས་དང་ངག་གི་ལས་ཀྱི་མཐའ་རྣམས་ནི་ཞི་བ་དེ་དག་ནི་ལུས་ཞིག་ནས་མཐོ་རིས་བདེ་འགྲོ་ལྷའི་འཇིག་རྟེན་དུ་སྐྱེའོ། །ཆོས་གསུམ་པར་གྱུར་པ་ལེ་ལོ་ཇི་ལྟ་བུ་ཡིན་ཞེ་ན། འདི་ན་སྙོམ་ལས་སུ་གྱུར་པས་སྒྲུབ་པ་བྱེད་པ་མ་ཡིན་ནོ། །སྒྲུབ་པ་ཞེས་བྱ་བ་ནི་ཇི་སྐད་བཤད་པའི་དོན་རྣམས་བྱེད་པའམ། གཏན་ལ་འབེབས་པའོ། །དེ་ཡང་ཉེ་བར་རྩོམ་པ་དང་སྤྲོ་བར་མི་བྱེད་དེ་སྒྱུ་སྙོམ་དང་། བརྩོན་འགྲུས་དམན་པ་དང་། རྩོམ་པ་ཞན་པར་གྱུར་པའི་སྐྱེས་བུ་རྣམས་ཀྱིས་ནི་འཇིག་རྟེན་པའི་དོན་ཐམས་ཅད་ལ་ཡང་ནུས་པ་མེད་པར་འགྱུར་རོ། །འཇིག་རྟེན་ལས་འདས་པ་ལ་ཡང་བརྩོན་འགྲུས་དམན་པ་རྣམས་དང་སྤྲོ་བ་མེད་པ་རྣམས་ཀྱིས་ནི་དགོས་པ་ཐམས་ཅད་ལས་ཡོངས་སུ་ཉམས་པར་འགྱུར་རོ། །འཇིག་རྟེན་པ་རྣམས་ཀྱིས་ཀྱང་ཐོ་བཙམས་པའི་གནས་སུ་འགྱུར་རོ། །{{page:{number:1347,folio:132a,volume:70}}}བདག་ཉིད་རང་ཡང་སྐྱིད་པར་འགྱུར་བ་ཡང་མ་ཡིན་ནོ། །ལེ་ལོས་ཉེ་བར་བཅོམ་པའི་མི་རྣམས་ནི་ལུས་ཞིག་ནས་ཀྱང་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །དེའི་ཕྱིར་ན་ལེ་ལོ་རྣམས་ཐམས་ཅད་ནས་གནས་སྐབས་ཐམས་ཅད་དུ་དུག་དང་། མེ་དང་། མཚོན་ཆ་དང་། གཡང་ས་དང་འདྲ་བར་ཡང་ཡོངས་སུ་སྤང་བར་གྱིས་ཤིག །བདག་ཉིད་ཐམས་ཅད་ཀྱིས་གནས་སྐབས་ཐམས་ཅད་དུ་སྙོམ་ལས་ཀྱིས་ཉེ་བར་བཅོམ་པའི་སྐྱེས་བུ་བརྩོན་འགྲུས་དམན་པ་རྣམས་ནི་གཟི་བརྗིད་ཀྱང་ཕྱུགས་རྣམས་དང་མཚུངས་པར་འགྱུར་རོ། །ཤེས་པ་དང་རྣམ་པར་ཤེས་པ་དང་། ཆོས་དང་། ཆོས་མ་ཡིན་པ་དང་། བགྲོད་པར་བྱ་བ་དང་། བགྲོད་པར་མི་བྱ་བ་རྣམས་ཀྱང་རྣམ་པར་མི་ཤེས་སོ། །དེ་ཅིའི་ཕྱིར་ཞེ་ན། དཔྱད་པར་བྱ་བ་ལེ་ལོའི་སྐྱོན་གྱིས་བསྟན་བཅོས་ལ་བློ་ཟུམ་པར་གྱུར་པའི་སྐྱེས་བུ་ནི་ཆོས་ཐམས་ཅད་རྣམ་པར་མི་ཤེས་སོ། །དོན་དང་དོན་མ་ཡིན་པ་རྣམས་ལ་ཡང་དེ་ཁོ་ན་བཞིན་ཏེ། དེ་ལྟར་ཡང་མར་མེ་ལྟ་བུའི་ཤེས་རབ་ཀྱིས་ཐམས་ཅད་རྟོགས་པར་འགྱུར་བ་ཡིན་ནོ། །ཤེས་པ་དེ་ཡང་བརྩོན་འགྲུས་དམན་པ་རྣམས་དང་ལེ་ལོ་ཅན་རྣམས་ལ་མེད་པ་ཡིན་ནོ། །དམུས་ལོང་དང་མཚུངས་པར་གྱུར་པ་དེ་ལུས་ཞིག་པ་ན་ངན་སོང་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བའོ། །དེ་བཞིན་དུ་འཇིག་རྟེན་པའི་དོན་རྣམས་ཐམས་ཅད་ལ་ཡང་སྟེ། དོན་ཐམས་ཅད་ཉམས་པར་བྱེད་པར་འགྱུར་རོ། །དེ་དོན་རྣམས་ཐམས་ཅད་ཉམས་པས་མཆོག་ཏུ་སྡུག་བསྔལ་བར་འགྱུར་རོ། །གཞན་གྱི་ཁྱིམ་ལ་ཉེ་བར་སྟེན་པར་བྱེད་པ། གཞན་གྱི་ལུས་ཉེ་བར་འདོད་པ། གཞན་གྱི་བདེ་བ་རྣམས་ཉེ་བར་རྟོགས་པ་ལ་ཆེད་ཆེར་བྱེད་པ། མཆོག་ཏུ་གོས་ཧྲུལ་བ། སྐྲ་རྣམས་ཀྱིས་མིག་གཡོགས་པ། ཁ་དང་མིག་དང་སྐམས་པར་གྱུར་པས་བཞི་མདོ་ནས་བཞི་མདོ་རྣམས་སུ་དང་། སུམ་མདོ་ནས་སུམ་མདོར་དང་། ཁྱིམ་ནས་ཁྱིམ་དུ་སློངས་མོས་འཚོ་བར་གྱུར་པ། ཤིན་ཏུ་རིད་པ། གསོན་པ་ལ་ཡང་སྐྱེ་བོ་རྣམས་ཐམས་ཅད་སྐྱུག་བྲོ་བར་གྱུར་པའོ། །རྒྱུ་འདི་དག་གིས་ན་སྐྱེས་བུ་རྣམས་ཐམས་ཅད་ཀྱིས་ཀྱང་གནས་སྐབས་ཐམས་ཅད་དུ་{{page:{number:1348,folio:132b,volume:70}}}ཡང་ལེ་ལོ་ཡོངས་སུ་སྤང་བར་བྱའོ། །གཞན་དུ་ནི་བརྩོན་འགྲུས་བརྩམས་པའི་བརྩོན་འགྲུས་དང་ལྡན་པ་སྤོང་བ་དང་ལྡན་པ་རྣམས་ནི་དོན་ཐམས་ཅད་ཕུན་སུམ་ཚོགས་པར་འགྱུར་རོ། །མྱ་ངན་ལས་འདས་པའི་མཐར་ཐུག་པར་ཡང་འགྱུར་ན་གཞན་འཇིག་རྟེན་པའི་རྣམས་དང་། ལུས་ཞིག་ནས་ཀྱང་མཐོ་རིས་ཀྱི་འཇིག་རྟེན་བདེ་འགྲོ་ལྷར་སྐྱེ་བར་འགྱུར་བ་ལ་ལྟ་སྨོས་ཀྱང་ཅི་དགོས། དེའི་ཕྱིར་ལྷའམ་མི་རྣམས་ཀྱིས་ཀྱང་རུང་སྟེ། གནས་སྐབས་ཐམས་ཅད་དུ་ལེ་ལོ་ཡོངས་སུ་སྤང་བར་བྱའོ། །དེ་ནས་དེའི་ཚེ་བཅོམ་ལྡན་འདས་ཐམས་ཅད་སྐྱོབ་དེས་ཚིགས་སུ་བཅད་པ་གསུངས་པ། ཇི་ལྟར། བློ་ནི་ལེ་ལོའི་རང་བཞིན་དང་། །དྲེགས་པ་དང་ནི་རྩུབ་པ་དང་། །ཤེས་རབ་ཡོངས་སུ་སྤངས་ཕྱིར་ཡང་། །ལོག་པར་ལྟུང་བའི་ས་མི་མཐོང་། །དམ་པ་རྣམས་དང་འདིར་འགྲོགས་ཤིང་། །དམ་པ་མིན་པ་སྤང་བར་བྱ། །ཆུད་གསོན་རྒྱུར་ནི་རབ་ཏུ་བཤད། །ལོག་པར་ལྟ་བ་ཉིད་ཀྱང་སྟེ། །ཡུལ་དུས་ལེགས་པར་རྩོམ་མིན་ཞིང་། །བརྗོད་དང་མ་བརྗོད་རྣམ་མི་ཤེས། །ཕྱིར་ཞིང་དོན་མེད་འགྱུར་དེ་དག །ངལ་སོ་བ་ཡང་བུད་མེད་རྣམས། །གང་དང་དེ་ཡིས་འཐུན་འཛིན་པའི། །ཟས་རྣམས་དེ་དང་དེ་ལའོ། །དེ་དག་ཡང་མོར་བྱེད་པ་དང་། །བདག་ཉིད་ཞོར་འཕྱང་དང་དེ་བཞིན། །བརྟན་པ་འཇིག་དང་དྲན་པ་ཉམས། །ས་བདག་དང་ཡང་འགལ་བར་བྱེད། །དེ་དག་དུས་མིན་འཆི་བ་དང་། །དེ་བཞིན་དུ་ནི་ཁྲོ་བའི་ཡིད། །ལས་འབྲས་དེ་ཁོ་ན་མི་ཤེས། །ཆོས་དང་ཆོས་མིན་ཕྱི་རོལ་བྱས། །ལེགས་པའི་སྐྱེས་བུ་རྣམས་ཀྱིས་སྤངས། །ཀུན་ཏུ་འགྲོ་བས་འགྲོས་ཀྱིས་ངལ། །ལེ་ལོའི་བློ་ནི་གཉིད་དང་ཡང་། །དེ་བཞིན་རོ་རྣམས་ལ་ཡང་བརྐམ། །རྣམ་པར་སྤངས་པས་གང་ལ་ཡང་། །སྐྱེ་གནས་ལ་ནི་རབ་སྡང་བརྗོད། །འདོད་ཆེན་དང་ནི་མངོན་ང་རྒྱལ། །རྐོ་ཏྲོག་ཅན་དང་ཆོས་སྤངས་པོ། །འདོད་པ་ལ་ནི་ལེགས་སྟེན་ཉིད། །ལུས་ལ་ཡོངས་སུ་གདུང་བྱེད་ཡིན། །སྐྱོན་ནི་གསུམ་པོ་འདི་རྣམས་ཀྱི། །རྩ་བ་ལེ་ལོ་ཡིན་པར་བརྗོད། །མི་རྣམས་སྐྱོན་ནི་རྗེས་འབྲེལ་བཅས། །བརྩོན་འགྲུས་བརྩམས་པས་འཇོམས་པ་ཡིན། །བརྩོན་འགྲུས་བརྩམས་པ་ཅི་ནས་ཀྱང་། །འབྲས་བུ་ཐམས་ཅད་ཉེར་ལོངས་སྤྱོད། །རིགས་{{page:{number:1349,folio:133a,volume:70}}}པ་དེ་ཉིད་བརྩམས་པ་ནི། །ཆོས་བཞིན་དུ་ནི་འབྲས་བུ་མཐོང་། །ལས་རྣམས་གསུམ་པོ་འདི་ལ་ནི། །འབྲས་བུ་རྣམ་པ་གསུམ་དུ་འདོད། །ཕུང་པོ་གསུམ་དང་ངེས་དེ་ཡང་། །གསུམ་རྩས་སྲིད་གསུམ་རྗེས་སུ་འགྲོ། །དེ་ལྟར་བཅོམ་ལྡན་འདས་ཐམས་ཅད་སྐྱོབ་དེའི་མཆོད་རྟེན་དེ་ལ་ལེ་ལོ་ལ་རྣམ་པར་སྨོད་པའི་ཚིགས་སུ་བཅད་པ་རྣམས་མངོན་པར་བྲིས་པའི་རྣམ་པ་དེ་སྲིད་པ་ཉིད་ལེགས་པར་མངོན་པར་མཐོང་བས་ངེས་པར་གཅིག་ཏུ་ལེ་ལོ་སྤང་བར་བྱའོ། །གང་གི་ཕྱིར་ཇི་སྐད་དུ་བཤད་པའི་ལེ་ལོ་གཅིག་པུ་ཞིག་ལས་ཀྱང་ཡན་ལག་དེ་རྣམས་ཙམ་ཞིག་ཡིན་ནོ། །ལེ་ལོ་མེད་པ་བརྩོན་འགྲུས་བརྩམས་པར་གྱུར་པའི་ལྷའམ་མི་རྣམས་ཡང་རུང་སྟེ། དོན་རྣམས་ཐམས་ཅད་མེད་པར་མི་འགྱུར་རོ། །ཐམས་ཅད་ལས་དུས་ཐམས་ཅད་ཀྱི་ཚེ་ཐམས་ཅད་དུ་ཡོངས་སུ་ཉམས་པར་མི་འགྱུར་རོ། །ལེ་ལོ་མེད་པར་གྱུར་པའི་སེམས་ཅན་རྣམས་ནི་མྱ་ངན་ལས་འདས་པའི་མཐར་འགྲོ་བ་དེ་ཁོ་ནའོ། །དེ་ལ་གཅེས་པར་གྱུར་པའི་ཆོས་བཞི་ནི་བསྟན་ནོ། །ཆོས་གཞན་གང་དག་མི་རྣམས་ལ་གཅེས་པར་གྱུར་པ་ཡིན་ཞེ་ན། འདི་ལྟ་སྟེ་དྲན་པའོ། །དེ་ལྟར་ཡང་ཆོས་ཐམས་ཅད་ཀྱི་བར་ཆད་བྱེད་པ་ལེ་ལོ་ཡིན་པ་དེ་བཞིན་དུ་ཆོས་ཐམས་ཅད་ཀྱང་སྟེ། མྱ་ངན་ལས་འདས་པའི་རྣམ་པར་སྨིན་པ་ཅན་ཡང་དྲན་པ་གཅིག་ཏུ་བསྒོམས་ཤིང་ལེགས་པར་བསྒོམས་པའི་རྩ་བ་ལས་བསྒོམ་པར་བྱ་བའི་དོན་འཐོབ་པར་འགྱུར་རོ། །ཁྱིམ་པའམ་རབ་ཏུ་བྱུང་བ་ཡང་རུང་སྟེ། དྲན་པ་དང་ལྡན་པ་རྣམས་ནི་བག་མེད་པར་མི་འགྱུར་རོ། །བག་དང་ལྡན་པ་ཡང་དོན་བརྩམས་པ་རྣམས་ཆུད་མི་ཟའོ། །དེ་ཡང་ནས་ཡང་དུ་ཡང་དོན་གཞན་རྣམས་རྩོམ་པར་བྱེད་དོ། །རིགས་པ་དང་རབ་ཏུ་བརྩོན་པ་དང་མངོན་པར་འདོད་པས་ཀྱང་དེ་རྟག་ཏུ་དྲན་པ་དང་ཤེས་བཞིན་དང་ལྡན་པས་ཤེས་བཞིན་གྱིས་གནས་པར་འགྱུར་རོ། །དབང་པོ་ལྔ་པོ་རྣམས་ཡང་སྤྱོད་ཡུལ་ལྔ་ལས་སྲུང་ལ་འཕོ་བ་དང་གཏོང་བ་ཡང་མ་ཡིན་ཏེ། རྟག་ཏུ་ཡང་རྐྱེན་རྣམས་ལས་མིག་གིས་གཟུགས་མཐོང་བ་ན་དེའི་ཚེ་འདུན་པའི་འདོད་ཆགས་ཀྱིས་དགའ་བར་མི་བྱེད་དོ། །རང་བཞིན་རྣམས་མཐོང་བར་འགྱུར་{{page:{number:1350,folio:133b,volume:70}}}རོ། །རྐྱེན་གྱི་རྩ་བ་ཅན་དུ་མཐོང་བར་འགྱུར་རོ། །རྒྱུ་ལས་ཀུན་འབྱུང་བའི་གཟུགས་རྣམས་མཐོང་བ་ན་རྙོག་པ་ཅན་དུ་མི་བྱེད་དོ། །དེ་ལས་སྐྱེས་པའི་ཡིད་ལ་བྱེད་པས་ཁྲིད་པར་མི་འགྱུར་རོ། །དགའ་བའི་འདོད་ཆགས་དྲན་པ་ཉམས་པས་ཀུན་ནས་བཅིངས་ནས་སྐྱེས་བུའམ། རབ་ཏུ་བྱུང་བ་རྣམས་སམ། ལྷའམ། ལྷ་གཞན་དག་གང་ཡང་རུང་བ་རྣམས་ཀྱང་རུང་སྟེ། ཉོན་མོངས་པ་བདུད་ཀྱི་སྤྱོད་ཡུལ་རྣམས་ལ་དགའ་བར་མི་འགྱུར་རོ། །དེས་སྐྱེས་པའི་འཇིགས་པ་རྣམས་ཀྱང་ཀུན་ནས་ཤེས་སོ། །སྐྱོན་ལས་སྐྱེ་བར་འགྱུར་བར་གྱུར་པ་རྣམས་ཀྱང་ཤེས་སོ། །འགགས་པ་རྣམས་ཀྱང་དྲན་པས་ཡོངས་སུ་ཤེས་ཏེ། ལེགས་པར་དྲན་ནས་ཇི་ལྟར་ཆེ་གེ་མོ་ཞིག་གི་ཡུལ་ན་དམིགས་པ་འདི་དག་གིས་དང་། རྒྱུ་འདིས་དང་། རྐྱེན་འདིས་དང་། རྣམ་པ་དེ་འདྲ་བའི་ཡུལ་ལས་ཀུན་ཏུ་བྱུང་བའི་མིག་གི་རྣམ་པར་ཤེས་པ་དང་ལྷན་ཅིག་ཏུ་འགྲོགས་པའི་ཡུལ་གྱི་རླན་གྱིས་ཀུན་ཏུ་བསྐྱེད་པར་གྱུར་པའི་དུས་དེའི་ཡིད་ལ་བྱེད་པའི་ཉོན་མོངས་པ་ངེས་པར་འཇོམས་པ་པོ་རང་གི་ངང་གིས་ནུས་པ་དང་ལྡན་པས་ཉོན་མོངས་པ་ངེས་པར་འཇོམས་པས་རབ་ཏུ་འཇོམས་པར་གྱུར་པ། རྒྱུ་དང་རྐྱེན་རྣམས་ལས་ཀུན་ཏུ་འབྱུང་བ་ཡུལ་དེས་ཤིན་ཏུ་ཡང་ཆགས་པ་སྐྱེད་པར་བྱེད་པས་དེས་ཞེན་པ་དྲན་པར་གྱུར་ན་དྲན་པ་ཉེ་བར་གནས་པའི་ཕྱིར་ན་སླར་ཡང་རབ་ཏུ་འཇོམས་པར་བྱེད་དོ། །དེ་གཟུགས་དམིགས་པས་ཟིལ་གྱིས་མནན་ན་དྲན་པས་འཇིགས་པ་དང་བཅས་པས་རྣམ་པ་དུ་མར་རབ་ཏུ་སྤོང་བར་བྱེད་དོ། །དལ་བུས་དལ་བུས་ལས་བྱེད་པ་སྤྱང་པོར་གྱུར་པའི་ལྕགས་མགར་མེར་བཅུག་ནས་དྲོས་པར་གྱུར་པའི་ལྕགས་ཀྱི་སྣོད་རྡུང་བ་དེ་བཞིན་དུ་ལུས་དབེན་པ་ལ་སྤྲོ་བ་རྣམས་ཡང་དལ་བུས་དལ་བུས་དྲི་མ་རྣམས་སྦྱོང་བར་བྱེད་དོ། །ཞིབ་མོར་བྱེད་ཅིང་དྲི་མ་མེད་པར་བྱེད་དོ། །དེ་བཞིན་དུ་འདི་ན་མཛེས་པར་གྱུར་པ་རྣམས་ཀྱིས་དྲན་པས་སེམས་ཀྱི་རྒྱུད་དལ་བུས་དལ་བུས་དྲི་མ་རྣམས་མེད་དོ། །ཇི་ལྟར་མཛེས་པའི་རྫ་མཁན་བརྩོན་འགྲུས་བརྩམས་པར་གྱུར་པ་རྒྱུ་རྐྱེན་དང་གོམས་པ་རྣམས་ཀྱིས་འཇིམ་པའི་གོང་བུ་བུམ་པར་སྒྱུར་བར་བྱེད་དེ། གཟུགས་བཟང་{{page:{number:1351,folio:134a,volume:70}}}པོ་རྩོམ་པའི་དྲན་པས་བརྩམས་པའི་ཕྱིར་རོ། །དེ་བཞིན་དུ་དྲན་པ་དང་ལྡན་པའི་སྐྱེས་བུས་འདིར་ཡང་འཇིམ་པའི་གོང་བུ་ལྟ་བུར་གྱུར་པའི་དམིགས་པ་དང་། རྒྱུ་རྐྱེན་གཉིས་དང་ཡིད་ཀྱི་དྲན་པ་མཛེས་པ་བསྟེན་པ་ངེས་པར་རྫོགས་པ་ལས་གང་ཡོངས་སུ་རྫོགས་ན་དྲན་པ་བརྩམས་པས་ཚུལ་བཞིན་ཡིད་ལ་བྱེད་པ་བུམ་པ་བཞིན་དུ་སྐྱེད་དོ། །ལྷ་དག་ཇི་ལྟར་བདག་ཅག་རྣམས་ཀྱི་གོས་རྣམས་གསར་པ་གྱོན་པར་གྱུར་པའི་དུས་དེ་ཉིད་ནས་བཟུང་ནས་དེ་དག་རྣམས་རིམ་གྱིས་ཟད་པར་འགྱུར་རོ། །ཡང་གང་གི་ཚེ་ཤེས་པར་གྱུར་པ་དེའི་ཚེ་ནས་སྐད་ཅིག་པ་རྣམས་ཤེས་པར་འགྱུར་རོ། །དེ་ཁོ་ན་བཞིན་དུ་གང་ཁོ་ནའི་ཚེ་ནས་མཛེས་པའི་དྲན་པ་ཉེ་བར་འཇོག་པར་གྱུར་པ་དེའི་དུས་དེ་ནས་བཟུང་ནས་སྐྱོན་ཐམས་ཅད་ཟད་པར་འགྱུར་རོ། །དེ་ཉིད་མངོན་པར་རྟོགས་པར་འགྱུར་བ་ཡང་གང་གི་ཚེ་འཕགས་པའི་རྒྱས་བཏབ་པར་གྱུར་པའི་སེམས་ཀྱི་རྒྱུད་ལ་སྐྱོན་རྣམས་ཟད་པ་མཚོན་པར་འགྱུར་ཞིང་དེའི་ཚེ་ན་ཡོངས་སུ་ཤེས་སོ། །དེའི་ཕྱིར་ན་སྐྱེས་བུ་དམ་པ་རྣམས་དགེ་བ་འདོད་པས་རྟག་པ་ཉིད་དུ་མིག་དང་ཕྲད་པའི་གཟུགས་དམིགས་པར་གྱུར་པ་ན་ཡང་དག་པ་ཇི་ལྟ་བའི་དྲན་པའི་ཐག་པས་ཡོངས་སུ་བཅིངས་ན་སེམས་ཡོངས་སུ་འཁྱམ་པར་མི་འགྱུར་རོ། །རྟ་རྒོད་བཞིན་དུ་བསྲིངས་ནས་འཛིན་པར་བྱེད་དེ་འདས་པ་དྲན་པ་དང་ལྡན་པའི་སྐྱེས་བུ་རྣམས་ནི་དགའ་བའི་འདོད་ཆགས་མི་བཟད་པ་རྣམས་དམིགས་པ་སྤངས་ནས་གནས་སོ། །དྲན་པས་དེ་བཞིན་དུ་ད་ལྟར་གྱི་ཡུལ་རྣམས་ལ་མིག་རྒྱུ་བར་བྱེད་པ་ན་སྒྲུབ་པས་ཟློག་པར་བྱེད་དོ། །དྲན་པ་དང་དྲན་པ་མ་ཡིན་པ་དག་ལ་རྗེས་སུ་སྒྲུབ་པས་ཇི་ལྟར་ལེགས་པར་རྟོགས་པར་བྱ་ཞེ་ན། འདི་ལྟ་སྟེ། སྐྱེས་པར་གྱུར་པའི་དགའ་བའི་འདོད་ཆགས་ལ་ཚུལ་བཞིན་མ་ཡིན་པའི་རླུང་གིས་ཀུན་ནས་ཁྱེར་བ་ན་དྲན་པས་ཀུན་ཏུ་འཛིན་པར་བྱེད་དོ། །འདིར་གང་གི་ཚེ་སྡུག་བསྔལ་དང་། ཀུན་འབྱུང་བ་དང་། འགོག་པ་དང་། ལམ་གང་ཡིན་པའི་འཕགས་པའི་བདེན་པ་བཞི་པོ་རྣམས་ཀྱིས་གཟུགས་དེ་ཉིད་ལ་ཡང་དག་པ་ཇི་ལྟ་བ་བཞིན་དུ་རྣམ་པ་དུ་མ་དང་དབྱིབས་དུ་མར་རྣམ་པར་དཔྱོད་པར་བྱེད་པ་དེའི་ཚེ་འདུན་པའི་འདོད་ཆགས་འདི་ཐམས་ཅད་དུའམ། {{page:{number:1352,folio:134b,volume:70}}}གནས་སྐབས་ཐམས་ཅད་དུ་ཡང་རབ་ཏུ་ཉམས་པར་འགྱུར་རོ། །གལ་ཏེ་ཤེད་ན་ཡང་ཆུང་ངུར་འགྱུར་རོ། །འདི་ནི་དེའི་དགེ་བའི་ཆོས་ཀྱི་གཟི་བརྗིད་ཡིན་ཏེ་འདི་ལྟ་སྟེ། དྲན་པས་རྗེས་སུ་སྦྲེལ་བའི་རྩ་བ་ཡིན་ནོ། །དགེ་བའི་ཆོས་རྣམས་ཐམས་ཅད་ནི་དེའི་གཞིས་རབ་ཏུ་འཇུག་གོ། །དེ་ལྟ་བུ་ནི་ད་ལྟར་བྱུང་བའི་དྲན་པ་ཡིན་ནོ། །ཇི་ལྟར་ན་མ་འོངས་པའི་ཡུལ་ཉམས་སུ་མ་མྱོང་བ་རྒྱུ་མཚན་གྱི་དབང་དུ་བྱས་པས་ཡུལ་ཉེ་བར་དམིགས་པའི་དྲན་པ་ཡིན་ཞེ་ན། དྲན་པས་མ་འོངས་པ་རྣམས་ལ་ཡང་ལེགས་པར་དྲན་ཏེ། འབྲས་བུའི་རྒྱུ་མཚན་དམིགས་པས་མ་འོངས་པ་རྣམས་ཡང་དྲན་ཞིང་ཀུན་ཏུ་དྲན་ནོ། །འདི་ལྟ་སྟེ། ལུས་དང་། ངག་དང་། ཡིད་ལེགས་པར་སྤྱད་པ་སྤྱོད་པའི་སྐྱེས་བུ་རྣམས་མངོན་པར་མཐོང་བར་གྱུར་ནས་ལྷ་དང་ལྷ་ཙམ་དུ་འབྱུང་བར་འགྱུར་རོ་ཞེས་འདི་དག་དྲན་ནོ། །དེ་ལྟར་དམ་པར་བྱས་པའི་ལས་རྣམས་མངོན་པར་མཐོང་ནས་ལེགས་པར་དྲན་ནོ། །ཉེས་པར་སྤྱད་པའི་ལས་ཀྱི་མཐའ་སྤྱད་པ་རྣམས་ལས་དམྱལ་བ་རྣམས་འབྱུང་བ་ཡང་ཀུན་ཏུ་དྲན་ནོ། །དེ་ལ་དྲན་པ་ཞེས་བྱ་བའི་ཆོས་ལྔ་པ་འདི་དེ་ལྟར་ལྷ་དང་མི་རྣམས་ལ་གཅེས་པར་གྱུར་པ་ཡིན་ནོ། །གཞན་ཡང་ཆོས་དྲུག་པ་ལྷ་དང་མི་རྣམས་ལ་གཅེས་པར་བྱ་བ་ཡོད་དེ། གང་ཞེ་ན་འདི་ལྟ་སྟེ། གཞན་ལ་གདུང་བར་མི་བྱེད་པའོ། །འདི་ན་ལ་ལ་ཉེ་བར་གདུང་བར་མི་བྱེད་པར་གྱུར་པ་བློ་ཤིན་ཏུ་རབ་ཏུ་དང་བ། གང་ཟག་རྣམས་ལ་རབ་ཏུ་དཔྱོད་པར་ཡང་མི་བྱེད་ལ་ཚངས་པར་སྤྱོད་པ་རྣམས་ལ་རབ་ཏུ་དཔྱོད་པར་ཡང་མི་བྱེད་པ་དང་། སེམས་འདུལ་བར་མི་བྱེད་པ་མ་ཡིན་པ་གནས་མལ་དང་། ནད་ཀྱི་རྐྱེན་སྨན་དང་། ཡོ་བྱད་རབ་ཏུ་མང་པོ་མངོན་པར་མཐོང་བ་ན་གཞན་ལ་སྨོད་པར་མི་བྱེད། བདག་ལ་སྟོད་པར་མི་བྱེད་དོ། །རང་གི་དབང་དུ་བྱས་པའི་ཚུལ་ཁྲིམས་བསྔགས་པར་མི་བྱེད་ཅིང་། གཞན་གྱི་ཚུལ་ཁྲིམས་ཀྱང་དགེ་བ་མ་ཡིན་པར་ཐོས་ནས་སྦྱིན་པ་པོ་དང་སྦྱིན་བདག་རྣམས་ལ་སོ་སོར་གོ་བར་མི་བྱེད། གྲོགས་པོ་དང་གྲོགས་པོ་མ་ཡིན་པ་རྣམས་དང་བྲལ་བས་མཚུངས་པའི་བློར་གྱུར་པ། དེའི་ཡིད་དཀོན་མཆོག་གསུམ་ལ་སོང་བར་གྱུར་པའི་དོན་གྱིས་ཚུལ་ཁྲིམས་འཆལ་བར་མི་བྱེད། ཚུལ་ཁྲིམས་དང་བཅས་པ་ལ་སྐུར་པར་མི་བྱེད་དོ། །ཞབས་འབྲིང་བར་{{page:{number:1353,folio:135a,volume:70}}}ཀུན་ཏུ་སྟོན་པ་མ་ཡིན་གྱི་སྙིང་རྗེས་སེམས་འཇུག་པར་འགྱུར་རོ། །འདྲི་བར་བྱེད་པའི་རང་བཞིན་ཅན་མ་ཡིན་ལ་དགོན་པ་དང་རི་ཁྲོད་དང་ཕུག་རྣམས་སུ་མངོན་པར་དགའ་བར་འགྱུར་རོ། །ཀུན་ནས་འདྲེ་བས་ཉེ་བར་འགྲོ་བར་ནི་ཚངས་པ་མཚུངས་པར་སྤྱོད་པ་དག་དང་ལྷན་ཅིག་ཏུའོ། །ཤིན་ཏུ་ངོ་མཚར་སྐྱེ་བའི་ཡོན་ཏན་དེ་ལྟ་བུ་རྣམས་དང་ལྡན་པའི་སྐྱེས་བུ་ནི་གཞན་ལ་ཉེ་བར་གདུང་བར་བྱེད་པ་མ་ཡིན་ནོ། །དེའི་ཕྱིར་ན་གཞན་རྣམས་ལ་ཉེ་བར་གདུང་བར་མི་བྱེད་པ་ནི་ལྷ་དང་མི་རྣམས་ལ་གཅེས་པར་གྱུར་པ་ཡིན་ནོ། །གཞན་ཡང་གཅེས་པར་གྱུར་པའི་ཆོས་བདུན་པ་ལྷ་དང་མི་རྣམས་ཀྱི་བར་དུ་གཅོད་པར་བྱེད་པ་ནི་འདི་ལྟ་སྟེ། ཚུལ་འཆོས་པས་རབ་ཏུ་འཆབ་པར་བྱེད་པའི་ཕྱིར་ཏེ། དགེ་བར་གྱུར་པ་སྡིག་པ་རྣམས་བཅོམ་པ་ཡིད་ཤིན་ཏུ་རྣམ་པར་དག་པ། ལྷུང་བཟེད་དང་ཆོས་གོས་ཀྱིས་ཆོག་ཤེས་པ། བསླངས་ནས་ཟ་བ། རི་ཁྲོད་དང་རི་ཕུག་དག་ཏུ་སྟེན་པ། ཆོག་ཤེས་པ། དབེན་པར་གནས་པར་དགའ་བ། བསྟོད་པ་དང་། སྨད་པས་མཐོ་བ་དང་དམའ་བའི་བློ་མེད་པ། དོན་དང་དོན་མ་ཡིན་པ་རྣམས་ལ་ལྟོས་པ་མེད་པར་ལྗོངས་རྒྱུ་བར་བྱེད་པས་ལེགས་པར་རྒྱུའོ། །མི་རྣམས་ཀྱང་སྲིན་བུའི་གནས་ཡིན་པའི་ཕྱིར་དང་། ལྟེང་ཀའི་ཆུར་གྱུར་པའི་ཆུ་ཙམ་ལ་ཡང་འཇིགས་པས་ཉེ་བར་མི་འགྲོ་སྟེ་སྲིན་བུ་གསོད་པའི་སྐྱོན་གྱི་འཇིགས་པས་འཇིགས་པའི་ཕྱིར་རོ། །རི་ལུ་དང་རི་ལུའི་ཕྲེང་བ་དང་གློག་འཁྱུག་པ་ལ་ལྟ་བར་མི་བྱེད་དོ། །ས་གཡོ་བ་དང་ཟླ་བ་གཟས་འཛིན་པ་ཡང་སྟོན་པར་མི་བྱེད་དོ། །རྙེད་པ་དང་བཀུར་སྟིའི་དོན་དུ་གཅིག་པུ་ཞིག་ཁྱིམ་ནས་ཁྱིམ་དུ་ཉེ་བར་འཚོ་བར་བྱེད་པ་ཡང་མ་ཡིན་ནོ། །མགོ་བོ་གཅོགས་པས་ས་གཞི་གཡོ་བའི་རང་བཞིན་མ་ཡིན་ནོ། །ཤིན་ཏུ་དམན་པ་དང་ཆེ་བར་སྨྲ་བ་མ་ཡིན་ནོ། །བཀྲ་བར་བྱས་པའི་མཆིལ་ལྷམ་དང་ཤིང་ལེབ་ཀྱི་སྟན་བཟང་པོ་དང་སྔས་ནང་ཚངས་ཅན་ཟླུམ་པོ་འཛིན་པ་མ་ཡིན་ནོ། །ཚུལ་ཁྲིམས་དང་ཡོན་ཏན་མཚུངས་པའི་གོང་མ་དག་རྙེད་ཀྱང་ཉེ་བར་སྟེན་པ་མ་ཡིན་ནོ། །གཞན་གྱི་རྗེས་སུ་འཚོ་བ་ནི་མ་ཡིན་གྱི་དེ་བཞིན་དུ་གྲོང་དང་། གྲོང་ཁྱེར་དང་། ཚོང་དུས་དག་ཏུ་སོང་ནས་རྙེད་པ་དང་བཀུར་སྟིའི་རྒྱུས་བདག་གི་ཚུལ་ཁྲིམས་དང་{{page:{number:1354,folio:135b,volume:70}}}ཡོན་ཏན་སྙིང་པོར་བྱས་ཏེ་བརྗོད་པར་ནི་མི་བྱེད་དོ། །བློ་རྣམ་པ་སྣ་ཚོགས་པར་གཡེང་བར་བྱེད་པ་ཡང་མ་ཡིན་ནོ། །བརྐམ་ཞིང་ཆགས་པ་ཡང་མ་ཡིན་ནོ། །གྲོང་དང་ཐག་ཉེ་བར་གནས་པར་བྱེད་པས་དགའ་བར་འགྱུར་བ་མ་ཡིན་ནོ། །སྔོན་གྱི་གཉེན་བཤེས་དང་མཛའ་བོ་རྣམས་དང་འཚོག་ཅིང་བལྟ་བའི་དོན་དང་། དེའི་ཁྱིམ་དུ་འཇུག་པ་བློ་ལ་མང་དུ་རྒྱུ་བར་མི་འགྱུར་རོ། །ཡོད་པ་མ་ཡིན་པའི་ཡོན་ཏན་རྣམས་རྗོད་པར་མི་བྱེད་ལ་ཡོད་པའི་ཡོན་ཏན་རྣམས་ཡང་རྗོད་པར་མི་བྱེད་དོ། །ཡོད་པའི་ཡོན་ཏན་རྣམས་སྤོང་བར་ཡང་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་ཡོན་ཏན་དང་སྐྱོན་རྣམས་སྟོན་པར་གྱུར་ནས་རྒྱབ་ཀྱི་ཤ་སྦྱིན་པར་བྱེད་པ་ཡང་མ་ཡིན་ནོ། །མཐོང་བ་དུག་ཅན་བཞིན་དུ་རྣམ་པ་དུ་མར་ཡང་བུད་མེད་ཀྱི་འགྲོ་བ་རྣམས་ཡོངས་སུ་སྤོང་བར་བྱེད་དོ། །དེ་དང་ལྷན་ཅིག་ཏུ་སྨྲ་གླེང་བྱེད་པས་གནས་པའི་རང་བཞིན་ཅན་ཡང་མ་ཡིན་ནོ། །ལྗོན་ཤིང་དང་། ནགས་དང་། མེ་ཏོག་ཀུན་ཏུ་རྒྱས་པ་རྣམས་སུ་རྒྱུ་བའི་རང་བཞིན་ཅན་མ་ཡིན་ནོ། །བདག་དགའ་བར་འགྱུར་བའི་ཡིད་དོན་དུ་གཉེར་བས་ཉེ་བར་བགྲོད་པ་མ་ཡིན་ནོ། །དགའ་བར་འགྱུར་བའི་བྱའི་སྒྲ་ཀུན་ཏུ་སྒྲོགས་པ་རྣམས་ལ་ཉན་པའི་འདོད་ཆགས་ཀྱི་སྐྱོན་གྱི་འཇིགས་པས་གང་གི་ཕྱིར་དེའི་སྙིང་གིས་སེམས་པ་དང་རྣ་བ་དང་ཡིད་གཏོད་པར་བྱེད་པ་མ་ཡིན། སྒྲ་དེ་དག་རྣམས་གང་ཡིན་པའི་སྐྱོན་གྱིས་འཇིགས་པས་བྱ་རྣམས་ཀྱི་སྒྲ་དང་གཞན་གྱི་སྒྲ་རྣམས་ཀྱང་ཉན་པར་མི་བྱེད། ཆུ་ཀླུང་གི་སྒྲས་གང་བའི་ཡུལ་ཕྱོགས་སུ་སྒོམ་པར་མི་བྱེད། སྒྲའི་སྐྱོན་གྱིས་ཡིད་འཕྲོགས་པར་མི་འགྱུར་རོ། །དྲི་དང་ལྡན་པའི་མེ་ཏོག་མང་བ་དང་། འཁྲི་ཤིང་རྣམས་དང་། ལྗོན་ཤིང་རྣམས་ཤིན་ཏུ་ཕལ་ཆེ་བ་དང་། ཉེ་བར་བསམ་གཏན་བྱེད་པ་དང་། ཉེ་བར་འགྲོ་བ་དང་། ཉེ་བར་འགྲོ་བ་ཡང་མ་ཡིན་ཏེ། ཡིད་དུ་འོང་ཞིང་ཡིད་དུ་འོང་བར་གྱུར་པའི་དྲི་རྣམས་ལ་ཡང་སྣ་ཕྱོགས་པར་འགྱུར་བའི་སྐྱོན་གྱིས་ཡིད་ཁྱེར་བའི་ཕྱིར་རོ། །སྒྲོ་རྣམས་རྣམ་པར་བཀྲ་བར་གྱུར་པས་དགའ་བའི་ཁ་དོག་སྣ་ཚོགས་པའི་བྱ་རྣམས་འདོད་ཆགས་ལ་ཆེད་ཆེར་བྱེད་པར་གྱུར་པའི་ངང་ངུར་དང་། ཤང་ཤང་ཏེའུ་དང་། རྨ་བྱ་རྣམས་ཀྱང་ལྟ་བར་བྱེད་པས་རྣམ་པར་རྒྱུ་བ་མ་ཡིན་ནོ། །{{page:{number:1355,folio:136a,volume:70}}}གང་གི་ཕྱིར་ཡིད་འཕྲོག་པར་བྱེད་པ་དུད་འགྲོའི་སྐྱེ་གནས་པ་རྣམས་སམ། བུད་མེད་དག་གམ། ཤིང་ཏོག་ནཱ་ཌི་ཀེ་ར་དང་། པ་ན་ས་དང་། ཆུ་ཤིང་གི་འབྲས་བུ་དང་། ཨ་མྲ་དང་། དཔལ་འབྲས་དང་། ཀ་པིད་ཐ་དང་། པ་རུ་ཥ་དང་། ཁ་རྫུ་རའི་ནགས་རྣམས་སུ་ཡང་བསམ་གཏན་མི་བྱེད་དེ། ཡིད་རོས་འཕྲོག་པ་ཡིན་པའི་ཕྱིར་རོ། །དེ་བཞིན་དུ་དབང་པོའི་དོན་རྣམས་ལ་མཐོང་བ་དང་བྲལ་བར་གྱུར་པའི་ཞི་བའི་ཉེ་བའི་ནགས་རྣམས་ལ་བརྐམ་ཆགས་མེད་པས་མ་འདྲེས་པའི་བདེ་བར་རྒྱུ་བའི་དགའ་ཚལ་ལ་གཅིག་ཏུ་ཕྱོགས་པའི་ཡིད་ཀྱིས་བསམ་གཏན་དུ་བྱེད་དེ། དེས་རྟག་ཏུ་བརྩོན་འགྲུས་བརྩམས་པ་ཕྱིར་རྒོལ་བ་ལྟ་བུར་གྱུར་པ་དང་། ལྷན་ཅིག་ཏུ་གཡུལ་འགྱེད་དོ། །སྐྱོན་ཆུང་ངུ་ཡང་མ་ཡིན་པ་ཡང་བར་དུ་གཅོད་པར་འགྱུར་བའི་ཡིད་ཀྱིས་རབ་ཏུ་འབད་པར་བྱེད་དོ། །རྩབ་ཧྲལ་ཅན་རྣམས་ཀྱིས་ཐོང་གཤོལ་གྱིས་སློགས་པ་མ་ཡིན་པའི་ས་ཕྱོགས་ཀྱི་ཕྱག་དར་ཁྲོད་པ་རྣམས་ཀྱང་རྣམ་འགྱུར་བསྟན་པའི་དོན་དུ་མི་ལེན་ནོ། །སྲིད་པ་ལ་སོགས་པ་རྣམས་ཀྱི་བཞིན་བདེ་བར་གནས་པར་འགྱུར་བ་ནི་མ་ཡིན་ནོ། །འདི་ནི་གཙང་བ་དང་བཅས་པའི་ལྷུང་བཟེད་ཀྱིས་རྒྱུ་བ་དེ་ཡང་ཟས་སྐོམ་རྣམས་མི་འཛིན་ཏོ། །དངུལ་དང་གསེར་ལ་སོགས་པ་རྣམས་ཀྱང་ཡིད་ཀྱིས་སེམས་པར་མི་བྱེད་དོ། །དགའ་བར་འགྱུར་བའི་ལྷུང་བཟེད་འཛིན་པར་འགྱུར་རོ། །བརྗེ་བསོར་ཅན་གྱི་ཆོས་གོས་རྣམས་འཛིན་པར་མི་འགྱུར་རོ། །སྒྲ་བརྡ་དང་བྲལ་བས་གོམ་པ་གཅིག་ཀྱང་རྗེས་སུ་མི་འགྲོའོ། །སྲོག་ཆགས་འཆི་བའི་སྐྱོན་དོགས་པར་བྱས་པ་མ་གཏོགས་པར་ཚུལ་འཆོས་སྟེན་པ་པོ་ཐམས་ཅད་དུ་འགྲོ་བར་མི་བྱེད་དོ། །ལྒང་བུ་དང་། འབྲས་སོ་བ་དང་། རུལ་པར་གྱུར་པའི་འབྲས་བུ་བ་ད་ར་དང་། ཤིན་ཛི་ཏཱ་དང་། འབྲས་བུ་པ་རུ་ཥ་ཀ་དང་། ཁ་རྫུ་ར་དང་། ཀ་ཌཱ་པ་དང་། རྒྱལ་པོའི་འབྲས་སོ་བ་དང་། མོན་སྲན་གྲེའུ་རྣམས་མ་བཏགས་པར་ཟ་བར་མི་བྱེད་དེ། སྲིན་བུ་དག་འདི་དག་གི་ནང་ན་གནས་པ་ཡིན་པའི་ཕྱིར་རོ། །སྐྲ་ཤད་པའི་སོ་མངས་མ་ཡིན། རྔུལ་བ་ལས་བྱུང་ཞིང་རང་གི་ལུས་ལས་ལངས་པའི་སྲིན་བུ་རྣམས་སྤོང་བར་མི་བྱེད་དོ། །ཆོས་གོས་དག་ལ་ཡང་གནོད་པའི་འཇིགས་པས་ཀྱང་གོམ་པ་{{page:{number:1356,folio:136b,volume:70}}}གཅིག་ཙམ་དང་། སྟན་གཅིག་ལ་འདུག་པ་དང་། གཞན་གྱི་ལྷུང་བཟེད་ལ་ལྟ་བར་ཡང་མི་བྱེད་དོ། །ཟས་ལ་བརྐམ་ཞིང་ཆགས་པས་དང་བསོད་པའི་འབྲས་སོ་བ་ལ་ཡང་ལྟ་བར་མི་བྱེད་དེ། རང་གི་དོན་ལུས་ཀྱི་ངོར་བྱེད་པ་ཀུན་ཏུ་སྤོང་ངོ་། །སྲིན་བུས་ཀུན་ཏུ་གང་བས་བསླད་པའི་ས་ཕྱོགས་སུ་གཅིན་དང་གཅི་བ་གཏོང་བར་མི་བྱེད་དེ། སྲིན་བུ་ལ་གནོད་པའི་འཇིགས་པས་འཇིགས་པའི་ཕྱིར་རོ། །བསོད་སྙོམས་ལ་འཇུག་པར་བྱེད་པ་ན་ཡང་གཉའ་ཤིང་གང་ཙམ་དུ་ལྟ་བར་འགྱུར་རོ། །དྲང་པོ་དང་དྲང་པོ་ལ་སྟེན་པར་གྱུར་པའི་དགེ་སློང་འདུས་པ་རྣམས་ལ་མི་སྟེན་པ་ཞེན་པ་མེད་པ་སྙིང་ལས་ཆུང་བར་གྱུར་པ་རྟག་ཏུ་བསམ་གཏན་གྱི་དབང་དུ་བྱས་ཏེ་དགའ་བས་བརྩོན་འགྲུས་བརྩམས་པར་གྱུར་པའོ། །དེ་ལ་སྙིང་ཉིད་ནི་ཚུལ་འཆོས་པ་མེད་པ་དང་། དེ་ཉིད་ཚུལ་ཁྲིམས་རྣམ་པར་དག་པ་དང་། དེ་ཉིད་འཚོ་བ་རྣམ་པར་དག་པ་དང་། གཅིག་ཏུ་ཕན་པ་གཙང་ཞིང་དག་པར་གྱུར་པ་ཡིན་ཏེ། དེ་ཉིད་ཇི་སྐད་དུ་བཤད་པའི་བསླབ་པའི་གཞི་ལ་གནས་པ་རྣམས་ཀྱི་ཡིན་ནོ། །དེ་ཇི་ལྟ་ཇི་ལྟར་བདག་ཉིད་ཀྱི་འགྲོ་བ་འདོད་པར་གྱུར་པ་དེ་ཁོ་ན་བཞིན་དུ་སྐྱེ་བར་འགྱུར་རོ། །ཐམས་ཅད་དུ་ཡང་འཚོ་བ་དག་པ་འདིའི་རྣམ་པར་རྟོག་པ་རྣམས་ཀྱང་དགེ་བའི་སེམས་ཀྱིས་ཀུན་ནས་བསླང་བ་རྣམས་སྐྱེ་བར་འགྱུར་རོ། །དེ་ནས་དེའི་དུས་ན་བཅོམ་ལྡན་འདས་ཐམས་ཅད་སྐྱོབ་དེས་ཚིགས་སུ་བཅད་པ་གསུངས་པར་གྱུར་པ། ཇི་ལྟར། འཚོ་བ་དག་པ་རྣམ་དག་པའི། །ལུས་ངག་ལས་ནི་ཞི་བ་ཡིན། །རབ་ཏུ་དབེན་པའི་བསམ་གཏན་པའི། །ཤིན་ཏུ་མྱ་ངན་འདས་རིང་མིན། །བག་མེད་པས་ནི་གཟུང་དཀའ་བའི། །དུར་ཁྲོད་དང་ནི་ནགས་རྣམས་སྟེན། །རྟག་ཏུ་ས་གཞིའི་མལ་སྟན་ཅན། །ཤིན་ཏུ་མྱ་ངན་འདས་རིང་མིན། །གོས་ཧྲུལ་ཕྱག་དར་ཁྲོད་ཀྱི་མལ། །ལྷུང་བཟེད་གོག་པོ་གཅིག་དེ་དང་། །འབྲས་བུ་རྩ་བས་ཆོག་ཤེས་པ། །དེ་ནི་བདེ་བར་སངས་རྒྱས་བཞེད། །འདོད་པ་ལྡན་པ་མི་རྣམས་ཀྱིས། །ཆོག་ཤེས་དང་ནི་མངོན་དགའ་བ། །བརྟན་པ་ལེགས་པར་དཔྱོད་པ་པོ། །ཤིན་ཏུ་མྱ་ངན་འདས་རིང་མིན། །ཚུལ་འཆོས་དྲི་མ་དང་བྲལ་བའི། །རྡུལ་{{page:{number:1357,folio:137a,volume:70}}}གྱི་འཆིང་བ་ལས་སྐྱོབ་པ། །སེམས་ནི་ནམ་མཁའ་དང་མཚུངས་པའི། །མྱ་ངན་འདས་པ་རིང་བ་མིན། །དེ་ལྟར་བཅོམ་ལྡན་འདས་དེས་ཚུལ་འཆོས་པ་མེད་པའི་དགེ་སློང་ལ་རབ་ཏུ་བསྔགས་པར་མཛད་དོ། །དེ་ལ་ཆོས་བདུན་པོ་དེ་དག་རྣམས་དང་གང་ཡང་དག་པར་ལྡན་པའི་སྐྱེས་བུ་དེ་དག་ནི་སྐྱེས་བུ་དམ་པ་ཡིན་ནོ། །གང་ཡང་འདོད་པ་རྣམས་སྟེན་པས་རྣམ་པར་རྒྱུ་བར་གྱུར་པ་འཁོར་བར་བྱིང་བ་རྣམས་ནི་དུད་འགྲོ་དང་མཚུངས་པར་གྱུར་པའི་མིའི་མིང་ཅན་ནོ། །དེ་ལ་ཆོས་བདུན་པོ་དེ་དག་རྣམས་དང་ཡང་དག་པར་ལྡན་པའི་སྐྱེས་བུ་དེ་ནི་རབ་ཏུ་བསྔགས་པ་ཡིན་ནོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་གྱི་ལྷ་རྣམས་སུ་སྐྱེ་བར་འགྱུར་རོ། །ཡོངས་སུ་ལྷག་པར་གྱུར་པ་རྣམས་ཀྱིས་ཀྱང་མྱ་ངན་ལས་འདས་པ་ཐོབ་པར་འགྱུར་རོ། །མཆོག་ཏུ་དགེ་བར་གྱུར་པའི་ཆོས་བདུན་པོ་དེ་དག་རྣམས་ཡང་འདི་ལྟ་སྟེ། དགེ་བའི་བཤེས་གཉེན་བསྟེན་པ་དང་། ཐོས་པ་དང་ལྡན་པ་དང་། སྒྲུབ་པ་དང་ལྡན་པ་དང་། ལེ་ལོ་མེད་པ་དང་། དྲན་པ་དང་ལྡན་པ་དང་། གཞན་རྣམས་ལ་གདུང་བར་མི་བྱེད་པ་དང་། ཚུལ་འཆོས་པ་མེད་པ་དང་སྟེ། རིན་པོ་ཆེ་ཆེན་པོ་དེ་བདུན་གྱི་ནོར་རྣམས་ཀྱིས་ལྷ་ཉིད་འཐོབ་པར་ཡང་འགྱུར་རོ། །དགའ་བ་རྣམས་ཐོབ་ནས་བག་མེད་པས་ཟད་པར་བྱེད་དོ། །དེ་རྣམས་སླར་ཡང་འཁོར་བ་ཁོ་ནར་ཁ་མངོན་དུ་ཕྱོགས་པར་འགྱུར་ལ། དམྱལ་བ་དང་། ཡི་དགས་དང་། དུད་འགྲོ་རྣམས་ཉིད་དུ་ཕལ་ཆེར་སྐྱེ་བར་འགྱུར་རོ། །དེའི་ཕྱིར་ན་ལྷས་བག་མེད་པར་བྱ་བར་མི་འོས་ཏེ་བདག་ཉིད་ཀྱིས་ལེགས་པར་གོ་བར་གྱིས། སྲིད་པ་རྣམས་ན་ནམ་ཡང་བག་མེད་པ་རྣམས་ཀྱིས་བདེ་བར་འགྱུར་བ་ནི་འགའ་ཡང་མེད་དོ། །དེ་ལ་ཆོས་བདུན་པོ་དེ་རྣམས་ཀྱིས་མི་རྣམས་ལྷར་སྐྱེའོ། །རྒྱུ་རྣམ་པ་གསུམ་གྱིས་ལྷའི་འཇིག་རྟེན་པ་རྣམས་ལས་ཤི་འཕོས་ནས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་ཏེ། གསུམ་པོ་རྣམས་གང་ཞེ་ན། འདི་ལྟ་སྟེ། དམ་པའི་ཆོས་བསྒྲགས་པ་ན་མི་ཉན་པ་དང་། སྡིག་པ་ལ་སྙེན་པ་དང་། དགེ་བའི་བཤེས་གཉེན་མ་ཡིན་པར་དགེ་བའི་བཤེས་{{page:{number:1358,folio:137b,volume:70}}}གཉེན་ལྟར་འཆོས་པ་དེ་དག་རྣམས་ལ་དད་པར་བྱེད་པ་སྟེ། ཆོས་དེ་དག་རྣམས་ཀྱིས་ལྷའི་འཇིག་རྟེན་རྣམས་ནས་ཤི་འཕོས་ནས་དམྱལ་བ་ཡི་དགས་དུད་འགྲོ་རྣམས་སུ་སྐྱེའོ། །འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་དེས་ལྷ་དེ་དག་རྣམས་ལ་འདི་སྐད་ཅེས་བརྗོད་དོ། །གང་བཅོམ་ལྡན་འདས་དེས་གསུངས་པ་དེ་དག་ཐམས་ཅད་ཁྱེད་ཀྱིས་ཐོས་སམ། དེ་ནས་ལྷ་དེ་དག་རྣམས་ཐམས་ཅད་ཀྱིས་རྗོད་པར་གྱུར་པ་ནི་ཇི་ལྟ་བ་བཞིན་དུ་མདོ་དེ་དག་རྣམས་ཐོས་སོ། །བཅོམ་ལྡན་འདས་ཐུགས་བརྩེ་བ་དང་ལྡན་པ་འཇིག་རྟེན་ལ་ཕན་པར་མཛད་པས་བག་མེད་པ་རྣམས་གདུལ་བར་བྱ་བའི་དོན་དུ་མདོ་འདི་བསྟན་པ་ཡིན་ལ། དེ་དག་ཐོས་ནས་ཀྱང་ཇི་ལྟར་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སླར་ཡང་སྐྱེ་བར་མི་འགྱུར་བ་དེ་ལྟར་གྱིས་ཤིག །ནོར་ཆེན་པོ་རྣམས་གང་གི་རྒྱུས་ལྷའི་སྐྱེ་བར་གྱུར་པ་ཁྱེད་ཀྱི་རྩེད་མོ་འདི་དག་ཡིན་གྱིས་དེ་ནི་བག་མེད་པས་འདའ་བར་མི་འོས་སོ། །རབ་ཏུ་ལྷུང་བར་གྱུར་ཏ་རེ། བཅོམ་ལྡན་འདས་དེས་ལྷའི་མཆོག་རྣམས་ལ་མདོ་འདི་ཇི་ལྟ་བ་བཞིན་དུ་བསྟན་པ་ཡིན་ནོ། །སྟོང་ཕྲག་སུམ་ཅུ་རྩ་དྲུག་པའི་མདོ་ལས་བཅོམ་ལྡན་འདས་ཐམས་ཅད་སྐྱོབ་ཀྱིས་གསུངས་པ་སྟེ་བཞི་པ་རྫོགས་སོ།། །།དེ་ནས་ལྷ་རྣམས་ཀྱི་མངའ་བདག་མུ་སུ་ལུན་དྷས་དེ་ལྟར་ལྷ་རྣམས་ལ་བསྟན་ཞིང་སྐྱོ་བ་ཡང་ངེས་པར་བསྐྱེད་ནས་གཞན་ཡང་འཁོར་བ་ན་སྡུག་བསྔལ་བརྒྱ་སྟོང་དུ་མ་རྣམས་ཀྱིས་ཡོངས་སུ་གང་བར་གྱུར་པ། སྡུག་པ་དང་རྣམ་པར་བྲལ་བ་རྣམས་དང་། མི་སྡུག་པ་དང་ཕྲད་པ་རྣམས་དང་། རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དུ་མ་རྣམས་ཀྱིས་ཀུན་ཏུ་གང་བར་གྱུར་པ་དང་། ཕུན་སུམ་ཚོགས་པ་དང་། རྒུད་པའི་མི་ལམ་ལོག་གི་སྡུག་བསྔལ་གྱི་རང་བཞིན་རྣམས་ཀྱིས་གང་བར་གྱུར་པའི་ཕྱིར་ན། དེ་ནས་ཡང་ལྷ་དེ་དག་རྣམས་ཀྱི་ཡིད་ལས་སུ་རུང་བར་གྱུར་པ་ལེགས་པར་མངོན་པར་མཐོང་བར་གྱུར་ནས། གཞན་ཡང་ཕན་པར་བྱེད་པས་རྗེས་སུ་འཛིན་པའི་ཕྱིར་ན་འདི་སྐད་བརྗོད་པ། སྦྱིན་པར་འགྲོ་བར་འདོད་པའི་ལྷ་རྣམས་བག་མེད་པས་བག་མེད་པར་{{page:{number:1359,folio:138a,volume:70}}}གནས་པ་རྣམས་སྲིད་པ་གཞན་གྱི་དུས་ཀྱི་གནས་སྐབས་སྟེང་དུ་གནས་པར་གྱུར་པ་ན། འགྱོད་པའི་དུས་སུ་ཕྱིན་པ་སྡུག་བསྔལ་ཆེན་པོ་སྐྱེས་པར་གྱུར་པ་ཀུན་ཏུ་ཉེ་བར་གནས་པ་རྣམས་ལ་ཅི་ཡང་བྱར་མེད་པའི་དུས་སུ་སོང་བ་ན་ལས་ཀྱི་ཐག་པས་ཀུན་ནས་བཅིངས་ནས་གཅིག་པུ་ཞིག་གྲོགས་མེད་པར་ཁྲིད་པར་གྱུར་པ་ན། ལྷའམ། མིའམ། ཀླུའམ། དམྱལ་བ་པ་རྣམས་ཀྱང་རུང་སྟེ། འཆི་བདག་གི་ཞགས་པས་ཁྲིད་པར་གྱུར་པ་ལ་ཆོས་མ་གཏོགས་པའི་གྲོགས་སུ་གྱུར་པ་ནི་འགའ་ཞིག་ཀྱང་ཡོད་པ་མ་ཡིན་ནོ། །ལྷའི་བདག་པོ་ཆོས་རྣམས་ནི་སེམས་ཅན་གྱི་རྒྱ་མཚོ་ཐམས་ཅད་ལགས་སོ། །སླར་ཡང་འཐབ་བྲལ་གྱི་བདག་པོ་དེ་ཉིད་ཀྱིས་འདི་སྐད་ཅེས་བརྗོད་དེ། དེ་དེ་བཞིན་ཏེ། ཆོས་དང་ཆོས་མ་ཡིན་པ་རྣམས་མ་གཏོགས་པ་འགའ་ཞིག་ཀྱང་འགའ་ཞིག་གི་གྲོགས་སུ་མི་འགྱུར་རོ། །དེ་དག་གང་ཡིན་པ་ལྷ་དག་གིས་ངེས་པར་གོ་བར་གྱིས་ཤིག །དེ་ལ་གཞན་ལ་དད་པའི་ས་བོན་འཕེལ་བར་བྱ་བའི་རྒྱུ་མཚན་དུ་དང་། བདེ་ལེགས་ཐོབ་པར་བྱ་ཞིང་ཐོབ་པའི་དོན་དུ་དང་། སྡུག་བསྔལ་མཐར་ཐུག་པར་གཞོམ་པའི་དོན་དུ་འཛམ་བུའི་ཆུ་བོའི་གསེར་གྱི་རང་བཞིན་གཞན་འདི་མུ་ཏིག་གི་དྲ་བས་གཡོགས་པ། རིན་པོ་ཆེ་བདུན་གྱི་ཀ་བས་ཉེ་བར་མཛེས་པར་གྱུར་པ། རིན་པོ་ཆེ་སྣ་ཚོགས་པས་རབ་ཏུ་གསལ་བར་བྱས་པ་དེའི་དེར་བདག་ཅག་རྣམས་ཐམས་ཅད་ཉིད་ཉེ་བར་ལེགས་པར་འགྲོ་བར་བྱ་སྟེ། བཅོམ་ལྡན་འདས་གསེར་ཐུབ་འདིའི་མཆོད་རྟེན་དེར་འཇུག་པར་བྱ་བ་དང་། ཇི་ལྟ་བ་བཞིན་དུ་བདག་ཅག་གིས་བལྟ་བར་བྱའོ། །དེ་དག་ཐམས་ཅད་ཇི་ལྟ་བ་བཞིན་དུ་བདག་ཅག་གིས་བྱ་སྟེ། །རང་ཉིད་ལ་ཕན་པ་དང་། འཁོར་བ་ལས་ངེས་པར་འབྱུང་བ་དང་། མྱ་ངན་ལས་འདས་པ་ཐོབ་པར་བྱའོ། །དེ་ནས་ལྷ་དེ་དག་རྣམས་ཀྱིས་འཐབ་བྲལ་གྱི་བདག་པོའི་ཚིག་ཉེ་བར་ཐོས་པ་དང་གུས་པ་ལེགས་པར་སྐྱེས་པར་གྱུར་པས་རྒྱགས་པ་དང་ང་རྒྱལ་རྣམས་དང་རྣམ་པར་བྲལ་བ། དབང་པོ་རབ་ཏུ་གསལ་བར་གྱུར་པས་གང་ན་བཅོམ་ལྡན་འདས་དྲང་སྲོང་གི་མཆོག་གསེར་ཐུབ་དེའི་མཆོད་རྟེན་འདི་ཀུན་ཏུ་ལྷམ་{{page:{number:1360,folio:138b,volume:70}}}མེ་བ་བཞུགས་པ་དེར་ཏེ་སྔར་བཞིན་ནོ། །དེ་ནས་ལྷ་དེ་དག་ཉིད་ཐམས་ཅད་མུ་སུ་ལུན་དྷ་དང་བཅས་པ་རྣམས་གང་གི་ཚེ་དྲང་སྲོང་མཆོག་གི་སྐུ་གདུང་དེའི་དྲུང་དུ་ཉེ་བར་ལེགས་པར་འགྲོ་བའོ། །ཉེ་བར་ལེགས་པར་ཕྱིན་པ་དེ་དག་རྣམས་ལ་གཞན་ཡང་འཐབ་བྲལ་བའི་བདག་པོ་དེས་འདི་སྐད་ཅེས་སྨྲས་སོ། །མཆོད་རྟེན་འདིའི་ནང་དུ་ཡང་དེ་བཞིན་གཤེགས་པ་གསེར་ཐུབ་དེས་འཇིག་རྟེན་པ་རྣམས་ལ་ཕན་པ་དང་། འཇིག་རྟེན་ལ་བྱམས་ཤིང་རྗེས་སུ་བརྩེ་བར་གྱུར་པས་མི་རྟག་པ་ཉིད་རྣམ་པ་ཐམས་ཅད་ཀྱི་སྒོ་ནས་བསྟན་པ་ཡིན་ལ། དེ་མངོན་སུམ་དུ་ལེགས་པར་མཐོང་ནས་ཀྱང་ལྷ་ཁྱེད་རྣམས་ཐམས་ཅད་ཤིན་ཏུ་ཡིད་འབྱུང་བར་འགྱུར་བ་དང་། རྩིག་པ་འདི་དག་གི་ལོགས་ལ་གང་དག་དེ་བཞིན་གཤེགས་པ་དེས་བསྟན་ཅིང་སྤྲུལ་པ་མཛད་པ་རྣམས་ལ་རྟག་པར་རྒྱུན་དུ་བལྟ་བར་ཡང་གྱིས་ཤིག །དེས་དེ་སྐད་ཅེས་སྨྲས་ནས་ལྷ་རྣམས་ཁྲིད་ནས་མཆོད་རྟེན་དུ་ཞུགས་སོ། །མཆོད་རྟེན་དེ་ཡང་རྒྱར་དཔག་ཚད་བཅུ་པའོ། །མཆོད་རྟེན་དེའི་ནང་ན་ཡང་འདུས་བྱས་མ་ལུས་པ་མི་རྟག་པ་དང་། ཕུན་སུམ་ཚོགས་པ་རྣམས་རྒུད་པར་འགྱུར་བ་དང་། ལས་བདག་གིར་བྱ་བ་དང་། རང་དབང་མེད་པ་སྟེ། སོ་སོ་སོ་སོར་འགྲོ་བ་ལྔ་པོ་རྣམས་ཡོངས་སུ་སྤྲུལ་པ་རྣམས་ཤིན་ཏུ་དྲི་མ་མེད་པ་གཟུགས་བརྙན་གྱི་གཟུགས་རྣམས་སོ་སོར་མཐོང་བ་ཡིན་ཏེ། མཆོད་རྟེན་གྱི་རྩིག་ལོགས་ལ་གཟུགས་དེ་དག་རྣམས་ཡོངས་སུ་རྫོགས་པ་དང་བཅས་པ་ཤིན་ཏུ་གསལ་བ་སོ་སོ་སོ་སོར་གྱུར་པ་དང་། རྣམ་པ་སྣ་ཚོགས་པར་གྱུར་པ་རྣམས་གསལ་བར་མཐོང་ངོ་། །དེ་དག་རྣམས་ལས་ཡུལ་ཕྱོགས་གཅིག་ན་དམྱལ་བ་བརྒྱད་མཐོང་བ་ལ་འདི་ལྟ་སྟེ། ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། མནར་མེད་པའི་དམྱལ་བ་རྣམས་སུ་ཡང་རབ་ཏུ་ལྟུང་བར་འགྱུར་བའི་ལྷ་རྣམས་མངོན་པར་མཐོང་བ་ལ་རང་གི་ལས་ཀྱི་རླུང་གིས་རབ་ཏུ་ལྟུང་བར་གྱུར་པ་མགོ་བོ་ནི་ཐུར་ལ་རྐང་པ་ནི་གྱེན་ལ་བསྟན་པ། ཉེ་འཁོར་ཀུན་ནས་རབ་ཏུ་འབར་བའི་ལུས་ཅན་རྣམས་ཐམས་ཅད་དུ་ཀིང་ཤུ་ཀའི་ཤིང་འདྲ་བར་གྱུར་པ་དེ་སྲིད་དུ་མཐོང་བར་གྱུར་པ། {{page:{number:1361,folio:139a,volume:70}}}ལྷའི་རིས་ནས་དེ་སྲིད་དུ་འོག་ཏུ་རབ་ཏུ་ལྟུང་བར་གྱུར་པ། རྣམ་པར་ཁྲོས་པའི་ཡིད་ཀྱིས་ཀུན་ཏུ་ངུ་བར་བྱེད་པ། རང་གི་སེམས་ཀྱིས་ཡོངས་སུ་བསླུས་པ། ལེགས་པར་བྱས་པའི་ལས་རྣམས་ཡོངས་སུ་ཟད་པ། བག་མེད་པས་རྣམ་པར་རྒྱུ་བས་བསླུས་པར་གྱུར་པ། བདེ་བའི་མཆོག་རྣམས་ལ་ལོངས་སྤྱད་ནས་སྡུག་བསྔལ་གྱི་མཆོག་ལ་ལོངས་སྤྱོད་པ་ལ་གཅིག་པུ་ཞིག་གྲོགས་དང་གཉེན་རྣམས་ཀྱིས་ཡོངས་སུ་སྤངས་ནས་སྐྱབས་མེད་པའི་དམྱལ་བར་ལྟུང་ངོ་། །འདི་ལ་དང་པོ་ཁོ་ནར་རེ་ཞིག་རྒྱལ་ཆེན་བཞིའི་རིས་ཀྱི་ལྷ་རྣམས་རབ་ཏུ་ལྟུང་བར་གྱུར་པ་རྣམས་མངོན་པར་མཐོང་སྟེ། དེ་དག་ལ་སྲོག་གཅོད་པ་ཡང་ཡོད་དེ། སྲོག་གཅོད་པའི་སྐྱོན་དང་མ་བྱིན་པར་ལེན་པས་ཀྱང་ངོ་། །ཇི་ལྟར་སྲོག་གཅོད་པར་བྱེད་པ་ཡིན་ན། རྒྱལ་ཆེན་རིས་བཞིའི་ལྷ་དེ་དག་རྣམས་ཡང་ལྷ་དང་ལྷ་མ་ཡིན་རྣམས་ཀྱི་འཁྲུག་པ་ལ་སྲོག་གཅོད་པར་བྱེད་དོ། །རྟག་ཏུ་ཡང་རྣམ་པར་རྒྱལ་བར་འགྱུར་ཏེ། ཅོད་པན་འཕྲོག་པ་དང་མཚོན་རྣམས་འཕེན་པར་བྱེད་དོ། །ལས་དུ་མའི་རྐྱེན་རྣམས་ཀྱིས་ཀྱང་སྟེ། ལན་གྲངས་གཞན་ལ་མྱོང་བར་འགྱུར་བའམ། ལས་གཞན་རྣམས་ཀྱིས་ཀྱང་ལྷ་རང་གི་སེམས་ཀྱིས་བསླུས་པ་རྣམས་ནི་ཅི་ནས་ཀྱང་ལྟུང་བར་འགྱུར་རོ། །གང་གི་ཚེ་ལྷ་རྣམས་འཆི་འཕོ་བར་འགྱུར་བ་ན་ཕུང་པོ་རྣམས་འགག་པར་འགྱུར་རོ། །དེའི་ཚེ་ན་དམིགས་པ་རྣམས་འཇུག་པ་དང་། དམྱལ་བ་པ་རྣམས་ཀྱི་སྲིད་པ་བར་མ་དོར་རབ་ཏུ་འབྱུང་བར་འགྱུར་ཏེ། དེས་བདེ་བ་ལས་སྡུག་བསྔལ་ལ་མཚམས་སྦྱོར་བ་ཐོབ་པར་འགྱུར་ན་འཁོར་བ་པ་གཞན་རྣམས་གང་དག་རྣམ་པ་དུ་མའི་སྒོ་ནས་དམྱལ་བར་སྐྱེ་བར་འགྱུར་བའི་ཟུག་གཟེར་གྱི་སྡུག་བསྔལ་དུ་གྱུར་པ་རྣམས་ལ་སྨོས་ཀྱང་ཅི་ཞིག་དགོས། དེ་ལ་ལས་ཆེན་པོ་འདིས་ཤིན་ཏུ་མནར་བ་གང་ཡིན་པའི་སེམས་ཅན་རྣམས་ལྷ་རྣམས་ནས་ཤི་འཕོས་ནས་དམྱལ་བ་རྣམས་སུ་སྐྱེའོ། །དེ་ལྟར་ལྷ་དེ་དག་རྣམས་ཀྱིས་བཅོམ་ལྡན་འདས་དེས་སྤྲུལ་པ་གང་ཡིན་པའི་སྤྲུལ་པ་རྣམས་མཐོང་ངོ་། །གཞན་ཡང་ཡུལ་ཕྱོགས་གཞན་ན་རྒྱལ་ཆེན་བཞིའི་རིས་ཀྱི་ལྷ་རྣམས་ལྷའི་འཇིག་རྟེན་ནས་ཤི་འཕོས་ནས་ཡི་དགས་སུ་སྐྱེས་པ་རྣམས་མཐོང་སྟེ། རྣམ་པ་དེ་སྲིད་{{page:{number:1362,folio:139b,volume:70}}}ཀྱི་ཟས་བདེ་བ་དེ་དག་རྣམས་ལས་རྣམ་པ་དེ་སྲིད་ཀྱི་བཀྲེས་པ་དང་སྐོམ་པ་ཤིན་ཏུ་ཆེ་བའི་དགོན་པ་རྣམས་སུ་སྐྱེ་བར་འགྱུར་རོ། །རྣམ་པ་དེ་སྲིད་ཀྱི་གོས་རྣམས་ཀྱིས་བཀབ་པར་གྱུར་པའི་རྣམ་པ་དེ་སྲིད་ཀྱི་སྐྲས་གདོང་མི་མངོན་པ་མུན་པར་གྱུར་པར་ཀུན་ཏུ་སྐྱེད་དོ། །དེ་ནགས་ཀྱི་ཤིང་ད་བ་ཚིག་པ་དང་འདྲ་བར་གྱུར་ནས་ཁ་ཅིག་ནི་ཀུན་ནས་སྲེག་ལ། ཁ་ཅིག་ནི་རབ་ཏུ་འབར་བའི་ལྕགས་བསྲེགས་གཅལ་དུ་བཀྲམ་པའི་དགོན་པར་བཀྲེས་པ་དང་སྐོམ་པ་དག་གི་མྱ་ངན་གྱིས་གདུངས་པར་གྱུར་ཀྱང་བད་འབབ་པར་གྱུར་པའི་རླན་གྱི་ཚད་ཙམ་གྱི་ཆུ་ཡང་མི་རྙེད་དོ། །ལྷའི་འཇིག་རྟེན་ལ་རྣམ་པར་རྒྱུ་བར་གྱུར་པ་ལས་ཤི་འཕོས་ནས་ཡི་དགས་ཀྱི་ས་གཞི་རྣམ་པ་སུམ་ཅུ་རྩ་དྲུག་ན་ཉེ་བར་འཚེད་པར་འགྱུར་བ་རྣམས་ལེགས་པར་མཐོང་ན་བྱ་རོག་དང་། འུག་པ་དང་། བྱ་རྒོད་རྣམས་ཀྱིས་ཁ་གདོང་དང་མིག་དག་ཀུན་ནས་ཟ་བ་རྣམས་མཐོང་བར་འགྱུར་ཏེ། མནན་ན་ནེམ་པ་བཏེག་ན་འཕར་བས་རབ་ཏུ་ལྟེམ་པ། མཉེན་པ་ཤིན་ཏུ་འཇམ་པར་གྱུར་པའི་རྣམ་པ་དེ་སྲིད་ཀྱི་མཐོ་རིས་ཀྱི་ས་རྣམས་ལ་སྤྱད་ནས་སླར་ཡང་ཡི་དགས་ཀྱི་སྲིད་པར་སྐྱེ་བར་གྱུར་ནས་མེ་མ་མུར་བདུན་གྱིས་ཤིན་ཏུ་རྩུབ་པ་དང་ལྡན་པ། རྡོ་རྗེའི་མཆུ་རྣམས་ཀྱིས་རྐོ་བར་བྱེད་པར་གྱུར་པ། རྩྭ་དཱུར་བའི་ཚེར་མ་རྒྱ་ཆེན་པོ་རྣམས་ཀྱིས་ཀུན་ནས་གང་བར་གྱུར་པ་མཐོང་ངོ་། །གཞན་ཡང་རྣམ་པ་དེ་སྲིད་ཀྱི་དྲི་རྣམས་བསྣམས་པར་གྱུར་པ་ལ་མན་དཱ་ར་བ་དང་། ཀུ་ཤེ་ཤ་ཀ་དང་། དྲིའི་འབྱུང་གནས་རྒྱ་ཆེན་པོར་གྱུར་པ་རྣམ་པ་བརྒྱ་སྟོང་ཕྲག་དུ་མ་རྣམས་བསྣམས་ནས་ཕྱིས་ཡང་མི་གཙང་བ་རྣམ་པར་སྨེ་བར་གྱུར་པའི་བཤང་གཅི་དང་མི་རོའི་དཀྱིལ་དུ་དུར་ཁྲོད་ན་རྒྱུ་བའི་ཡི་དགས་སུ་གྱུར་ནས་རྣམ་པ་དུ་མ་དེ་སྲིད་ཀྱིས་མི་གཙང་བའི་དྲི་རྣམས་སྣོམ་པར་བྱེད་དོ། །དེ་དག་རྣམས་ཀྱི་སྣ་བུག་ན་ནི་རབ་ཏུ་འབར་བར་གྱུར་པའི་གྲོག་མ་རྣམས་ཀྱིས་ཀུན་ཏུ་གང་བར་འགྱུར་ཏེ། ཡི་དགས་དེ་དག་རྣམས་ཡི་དགས་ཀྱི་སྐྱེ་གནས་སུ་སྐྱེས་པར་གྱུར་པ་རྣམས་ལ་ཡིན་ནོ། །དེ་བཞིན་དུ་ཡང་སྔོན་གྱི་སྐྱེ་གནས་སུ་སྐྱེས་པ་རྣམས་རྣམ་པ་སྣ་ཚོགས་པའི་བདེ་བའི་ཡོ་བྱད་ཀྱི་ཟས་དག་འདོད་པར་གྱུར་པའི་མདོག་དང་། {{page:{number:1363,folio:140a,volume:70}}}རོ་དང་། དྲི་དང་། བདེ་བའི་རེག་པ་རྣམས་ཕུན་སུམ་ཚོགས་པར་གྱུར་པ་ལས། ཡང་ཕྱིས་ཡི་དགས་ཀྱི་སྐྱེ་གནས་སུ་སྐྱེས་པ་རྣམས་ལ་ཐོ་བཙམས་པ་ལས་ཀྱང་ཐོ་བཙམས་པར་གྱུར་པའི་ཤིན་ཏུ་ཡང་མི་གཙང་བར་གྱུར་པ་རོ་དང་དྲི་རྣམས་བླ་ལྷག་པར་དམན་པར་གྱུར་པ་ལ། གལ་ཏེ་ཤེད་ན་ལོ་བརྒྱ་ཕྲག་དུ་མའི་ཤིན་ཏུ་མི་གཙང་བའི་བཤང་བ་རྣམས་སོ། །ཡང་ན་ལུས་ཤིན་ཏུ་རིད་པར་གྱུར་པ་ཉིད་ཀྱིས་རྟུག་པ་རྣམས་ཟ་བར་བྱེད་པ་དེ་བཞིན་དུ་མཆོད་རྟེན་གྱི་ལོགས་ལ་མཐོང་བར་གྱུར་ལ་ལུས་ལ་ཡང་མཆོག་ཏུ་འཇམ་པར་གྱུར་པ། མཆོག་ཏུ་སྲབ་པ། མ་བཏགས་པ། རིན་པོ་ཆེ་དུ་མས་ཉེ་བར་མཛེས་པར་གྱུར་པ། མཐོ་རིས་ཀྱི་རྗེས་སུ་འཐུན་པ་མཆོག་ཏུ་དགའ་བར་གྱུར་པའི་གོས་རྣམས་གྱོན་པར་གྱུར་པ་ན་ཡང་རླུང་གིས་བསྐྱོད་པ། མེ་ཏོག་སྣ་ཚོགས་པའི་ཀུ་སུ་མའི་དྲི་དང་ཡང་དག་པར་ལྡན་པ་རྣམས་ལ་ཉེ་བར་བསྟེན་པར་བྱས་པའི་ལས་རྣམས་ཡོངས་སུ་ཟད་ནས། ཕྱིས་ཡང་ཡི་དགས་ཀྱི་འཇིག་རྟེན་དུ་སྐྱེས་པ་ན་ཤིན་ཏུ་ཡང་གཅེར་བུར་གྱུར་པས་ལངས་པའི་ལུས་ཤིན་ཏུ་འཐུག་ཅིང་རྩུབ་པ། སེར་པོའི་སྐྲས་ཀུན་ཏུ་བཀབ་པའི་ལུས་ལ་སྲིན་བུ་བརྒྱ་སྟོང་གིས་བསྐོར་བར་གྱུར་པ་དང་བཅས་པས་གང་བར་གྱུར་པ་རྣམས་ཀྱིས་རབ་རབ་ཀྲུམ་ཀྲུམ་ཟ་བ་བྱེད་པས་སྣུམ་ཁུར་འདྲ་བར་ཟ་བར་བྱེད་པའི་ཡི་དགས་ཀྱི་འཇིག་རྟེན་དུ་སྐྱེས་པའི་བཀྲེས་པ་དང་། སྐོམ་པས་བསྲེགས་པའི་ལུས་ཅན་རྣམས་ཉི་མ་རེ་རེ་ཞིང་ངུ་བ་མཆི་མ་འཛག་པས་ངུ་བར་བྱེད་པའི་བཞིན་གྱིས་དུས་རིང་དུ་རྣམ་པ་དུ་མར་ཤིན་ཏུ་རྩུབ་པའི་ཡི་དགས་ཀྱི་སྡུག་བསྔལ་རྣམས་ཉེ་བར་ལོངས་སྤྱོད་པ་ཡིན་ཏེ། བག་མེད་པས་བསླུས་ནས་ལྷའི་འགྲོ་བ་ནས་ཡོངས་སུ་ཉམས་པར་གྱུར་པས་ཡི་དགས་ཀྱི་སྲིད་པར་སོང་བ་ཡིན་ནོ། །གཞན་ཡང་མཆོད་རྟེན་གྱི་རྩིག་ལོགས་ཀྱི་ཡུལ་ཕྱོགས་གཞན་ཞིག་ན་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་དང་། རྒྱལ་ཆེན་བཞིའི་རིས་ཀྱི་ལྷ་རྣམས་འཆི་འཕོ་བར་གྱུར་པ་ན་དུད་འགྲོའི་སྐྱེ་གནས་པ་རྣམ་པ་དུ་མར་ཉེ་བར་སྐྱེ་བར་འགྱུར་བ་སྣ་ཚོགས་པའི་ཡུལ་དང་། ས་དང་། རིགས་རྣམས་དང་གནས་{{page:{number:1364,folio:140b,volume:70}}}གསུམ་དུ་འགྲོ་བ་ལ་འདི་ལྟ་སྟེ། ཆུ་ན་ནི་ཆུ་ལ་རྒྱུ་བ་རྣམས་ཕན་ཚུན་ཟ་བར་གྱུར་པ་ཤིན་ཏུ་འཇིགས་པར་གྱུར་པའི་གྲང་བ་དང་ཚ་བས་བྱས་པའི་ཤིན་ཏུ་རྩུབ་པར་གྱུར་པའི་གནས་སྐབས་རྣམས་ལ་ཉེ་བར་ལོངས་སྤྱོད་པར་གྱུར་པའོ། །ཐང་ལ་ནི་ཐང་ལ་འགྲོ་བ་རྣམས་ཉི་མའི་འོད་ཀྱིས་བསྲེགས་པར་གྱུར་པས་ཡོངས་སུ་ཉམ་ཐག་པར་བྱེད་པའི་བཀྲེས་སྐོམ་གྱིས་ལུས་རྣམ་པར་བསྲེགས་པར་གྱུར་པ་རྣམས་ཕན་ཚུན་དུ་གསོད་ཅིང་འཆིང་བར་བྱེད་པའི་འཇིགས་པ་རྣམས་ཀྱིས་འཇིགས་པར་གྱུར་པ། མཆོག་ཏུ་སྡུག་བསྔལ་བར་གྱུར་པ་རྣམ་པ་བརྒྱ་སྟོང་དུ་མའི་གནས་སྐབས་ཉེ་བར་ལོངས་སྤྱོད་པར་བྱེད་པ། མི་དགེ་བའི་ལས་རྣམས་ཀྱིས་ཡོངས་སུ་བསྐུལ་ནས་རྣམ་པ་དེ་སྲིད་དུ་ནགས་དང་ཉེ་བའི་ནགས་རྣམས་ན་དུད་འགྲོ་རྣམས་ཉེ་བར་ལོངས་སྤྱོད་པར་བྱེད་པ་རྣམས་བརྗོད་པར་སླ་བ་ཡང་མ་ཡིན་ནོ། །དེ་བཞིན་དུ་ནམ་མཁའ་ལ་ཡང་ནམ་མཁའ་ལ་འགྲོ་བར་གྱུར་པའི་ཆེན་པོ་རྣམས་དང་། ཤིན་ཏུ་ཕྲ་བ་རྣམས་དང་། ཚོགས་པར་གྱུར་པ་དང་། ཚོགས་པ་མ་ཡིན་པ་རྣམས་ཀྱི་ལུས་ཅན་གྱི་བྱ་རྣམས་ཕན་ཚུན་དུ་གནོད་པ་བྱ་བར་སེམས་པས་བསྐྱེད་པའི་ཤིན་ཏུ་སྡུག་བསྔལ་བར་གྱུར་པའི་མི་བཟད་པའི་གནས་སྐབས་རྣམས་ལ་ཉེ་བར་ལོངས་སྤྱོད་དེ། ལྷ་བག་མེད་པས་ཡོངས་སུ་བསླུས་ནས་དུད་འགྲོར་སྐྱེས་པར་གྱུར་པ་རྣམས་ཡིན་ནོ། །དེ་བཞིན་དུ་གཞན་གང་དག་མངོན་པར་བག་མེད་པས་ཉེ་བར་བཅོམ་པ་རྣམས་ལས་ཁྱད་པར་དུ་འཕགས་པ་དགེ་བའི་ལས་ཅན་དེ་དག་རྣམས་ནི་ལྷའི་འཇིག་རྟེན་ནས་རབ་ཏུ་ཤི་འཕོས་ནས་མི་རྣམས་ཀྱི་འཇིག་རྟེན་དུ་སྐྱེས་པར་གྱུར་ནས་ལེགས་པར་བྱས་པའི་ལས་རྣམས་ཟད་པས་ཇི་ལྟ་བའི་དགེ་བའི་ལས་རྣམས་ལ་ལོངས་སྤྱོད་པར་བྱེད་དོ། །དགེ་བ་དང་མི་དགེ་བའི་ལས་རྣམས་ལ་ལོངས་སྤྱོད་པར་བྱེད་པས་མིའི་འཇིག་རྟེན་དུ་སྐྱེས་པ་ནི་ཐམས་ཅད་ཉིད་ཀྱང་ཡོངས་སུ་ཚོལ་བའི་སྡུག་བསྔལ་དུ་བྱིང་བར་གྱུར་པ་དམན་པ་དང་། བར་མ་དང་། ཁྱད་དུ་འཕགས་པ་རྣམས་འབྱོར་པ་ཇི་ལྟ་བ་བཞིན་དུ་ཡུལ་དང་དུས་རྣམས་སུ་ཆོས་སྒྲུབ་པ་དང་རྗེས་སུ་འཐུན་པར་གྱུར་པའི་འཕེལ་བ་དང་འགྲིབ་པ་རྣམས་{{page:{number:1365,folio:141a,volume:70}}}མཆོད་རྟེན་གྱི་རྩིག་ལོགས་ལ་གསལ་བར་མཐོང་བར་གྱུར་ཏོ། །དེ་ལ་གལ་ཏེ་ཤེད་ན་ལེགས་པར་བྱས་པའི་ལས་དེ་དག་རྣམས་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པའི་བསྙེན་གནས་འཕགས་པའི་ལམ་ཡན་ལག་བརྒྱད་ཀྱི་ལས་བྱས་པར་གྱུར་པ་མ་ཆད་པ། མ་གོལ་བ། མ་ཟགས་པ་དང་། བརྟན་པ་དང་། སེམས་ཀྱིས་ཤིན་ཏུ་ལེགས་པར་སྦྱངས་པའི་ལས་དེ་དག་རྣམས་སམ། གཞན་ཡང་ལས་རྣམ་པ་གསུམ་མཆོག་ཏུ་ཕལ་ཆེ་བའི་ལེགས་པར་བྱས་པའི་ལས་ཀྱིས་འཕངས་པ་ངེས་པར་འདོད་པའི་རྣམ་པར་སྨིན་པ། དཀོན་མཆོག་གསུམ་ལ་སྐྱབས་སུ་འགྲོ་བས་འཕངས་པར་གྱུར་པའམ། སེམས་ཅན་རྣམས་ལ་ཡང་མི་འཇིགས་པའི་སྦྱིན་པ་དང་ཆོས་ཀྱི་སྦྱིན་པ་དག་གིས་འཕངས་པར་གྱུར་པའམ། གཞན་ཡང་དེ་དག་དང་རྗེས་སུ་འཐུན་པར་གྱུར་པ་རྣམས་ཀྱང་རུང་སྟེ། རྣམ་པ་འདི་ལྟ་བུ་དག་གིས་ལེགས་པར་བྱས་པ་ཤིན་ཏུ་རྣམ་པར་དག་པའི་སེམས་ཀྱིས་བསྒོམས་པར་གྱུར་པའི་ཡིད་རབ་ཏུ་དང་བས་འཕངས་པར་གྱུར་པས་སམ། ལས་དེ་དག་རྣམས་ཀྱིས་ཀྱང་གཅིག་ཏུ་རབ་ཏུ་དང་བའི་ཡིད་ཀྱིས་ཕ་དང་མ་དག་ལའམ། སྦྱིན་པ་དང་། ཚུལ་ཁྲིམས་དང་། ཤེས་རབ་རྣམས་ལ་ལེགས་པར་སྤྱད་ཅིང་ལེགས་པར་བྱས་པའི་ལས་རྣམས་སམ། དེ་ཡང་ན་ནད་པ་དང་། མགོན་མེད་པ་དང་། དབུལ་བ་རྣམས་དང་། ནད་ཀྱིས་ཉེ་བར་གཙེས་པ་རྣམས་ལ་སྨན་པ་དང་། སྨན་དང་། གཡོག་བྱེད་པ་དང་བྲལ་བ་རྣམས་ལ་དུས་ཡུན་རིང་དུ་ནད་ཀྱི་རྐྱེན་སྨན་དག་བྱིན་པས་འཕངས་པར་གྱུར་པའམ། ཡང་ན་དེས་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་སྤྱོད་པ་དང་། ཆང་འཐུང་བ་ལ་སོགས་པ་རྣམས་རྣམ་པར་སྤངས་པས་སམ། ཡང་ན་དེས་གཡང་ས་དང་དོང་རྣམས་ལས་འབྲོག་དགོན་པ་རྣམས་སུ་རྫིང་བུ་དང་ཆུ་མིག་རྣམས་རབ་ཏུ་སྦྱིན་པའི་དགེ་བའི་ལས་ཀྱིས་འཕངས་པས་སམ། ཡང་ན་དེས་དཀོན་མཆོག་གསུམ་མཆོད་པ་དང་། ཕྱག་འཚལ་བ་ཐལ་མོ་སྦྱོར་བའི་ལས་ལེགས་པར་བྱས་པས་སམ། རྒྱ་ཆེན་པོར་འབར་བ་དང་། རྐང་དྲུག་གི་འཇིགས་པ་ཆེན་པོ་དང་བཅས་པ་དགོན་པ་རྣམས་དང་། གསོད་{{page:{number:1366,folio:141b,volume:70}}}པར་གྱུར་པ་དང་། མཚོན་ཆའི་འཇིགས་པས་འཇིགས་པར་གྱུར་པ་རྣམས་ལ་རབ་ཏུ་མི་འཇིགས་པ་བྱིན་པས་སམ། ཡང་ན་དེས་རང་སངས་རྒྱས་རྣམས་དང་དགྲ་བཅོམ་པ་རྣམས་ལ་གནས་མལ་དང་། ནད་ཀྱི་རྐྱེན་སྨན་དང་། ཉེ་བར་མཁོ་བ་རྣམས་བྱིན་པས་སམ། དེས་ཡང་ན་བུ་དང་བུ་མོ་རྣམས་ཡང་དག་པའི་བདེ་བས་ཡོངས་སུ་བསྐྱངས་པར་གྱུར་པས་སམ། མུ་གེའི་འཇིགས་པས་གཟིར་བའི་ཚོགས་རྣམས་ལ་ཡང་སྟེ། མཆོག་ཏུ་དགའ་བར་གྱུར་པ་མྱ་ངན་ལས་འདས་པ་མཐར་ཐུག་པར་བྱེད་པའི་ལས་དེ་དག་རྣམས་ནི་ཇི་ལྟར་བསྔོས་པའི་འབྲས་བུ་རྣམས་འབྱུང་བར་འགྱུར་ཏེ། ཇི་སྲིད་དུ་བྱང་ཆུབ་ཀྱི་བར་དུ་ཡང་འགྱུར་ན་ལྷའི་སྐྱེ་གནས་རྣམས་སུ་ལྟ་སྨོས་ཀྱང་ཅི་དགོས། དེ་གལ་ཏེ་ལྷ་རྣམས་ཉིད་དུ་སྐྱེ་བར་གྱུར་ན། དེ་ཡང་ལྷའི་སྐྱེ་གནས་ལས་ཉམས་ནས་སྐྱེ་གནས་འདིར་ཡང་སྐྱེ་བར་མཐོང་ངོ་། །དེ་ལྟར་སོང་བའི་ལྷ་དེ་དག་རྣམས་ཀྱིས་རྣམ་པ་སྣ་ཚོགས་པའི་ལས་ཀྱི་དྲ་བར་རྒྱུ་དུ་མ་སྣ་ཚོགས་པའི་ཐག་པས་སྟེང་དུ་བཅིངས་པར་གྱུར་པ། སེམས་ཅན་དུ་མ་ཉེ་བར་བསྡུས་པའི་འཁོར་བར་སེམས་ཀྱི་འཁོར་ལོ་དེས་སེམས་ཅན་རྣམས་ངེས་པར་མནན་ཅིང་ཉེ་བར་སྦྲེལ་བར་གྱུར་པ་རྣམས་ཇི་ལྟ་བ་བཞིན་དུ་མཐོང་ངོ་། །དེ་ནས་འཐབ་བྲལ་བའི་ལྷ་རྣམས་དང་། རྒྱལ་ཆེན་རིས་བཞི་པའི་དེ་དག་རྣམས་ཀྱི་ལྷ་རྣམས་འཆི་འཕོ་བ་དང་སྐྱེ་བའི་རང་བཞིན་གྱི་སྡུག་བསྔལ་ཆེན་པོ་རྣམ་པ་དུ་མར་གྱུར་པ་དེ་དག་རྣམས་མཐོང་སྟེ། གང་བཅོམ་ལྡན་འདས་གསེར་ཐུབ་དེས་སྤྲུལ་པ་རྣམས་མངོན་པར་མཐོང་བར་གྱུར་ནས་སུམ་ཅུ་རྩ་གསུམ་པའི་ལྷ་རྣམས་ཀྱང་དེ་བཞིན་དུ་ལྟ་བར་བྱེད་དེ། དེ་ལ་ཅི་འདིར་ཡང་རྒྱལ་ཆེན་བཞིའི་རིས་ཀྱི་སྡུག་བསྔལ་འདི་དག་རྣམས་ཇི་ལྟ་བ་ཁོ་ནར་མཆོད་རྟེན་གྱི་ལོགས་ལ་མཐོང་བ་ཡིན་ལ། དེ་ཁོ་ན་བཞིན་དུ་སུམ་ཅུ་རྩ་གསུམ་པ་རྣམས་ཀྱི་ཡང་ཡིན་ནོ། །དེ་ནས་རབ་ཏུ་བལྟ་བར་བྱ་བའི་དོན་དུ་ལྷ་དེ་དག་རྣམས་ཡུལ་ཕྱོགས་གཞན་དུ་ཉེ་བར་འགྲོ་བར་བྱེད་དོ། །དེ་ནས་བཅོམ་ལྡན་འདས་དེ་ཉིད་ཀྱིས་ཡང་དག་པ་ཇི་ལྟ་བར་འཁོར་བའི་ཉོན་མོངས་པ་དང་། ལས་དང་སྐྱེ་བ་རྒྱ་ཆེ་བར་བརྒྱུད་མར་སྦྲེལ་བ་རྣམས་མཐོང་བར་གྱུར་པ་ལ་ལོངས་སྤྱོད་རྣམས་{{page:{number:1367,folio:142a,volume:70}}}གཞན་འཕྲུལ་དབང་བྱེད་པ་རྣམས་དང་། སུམ་ཅུ་རྩ་གསུམ་པའི་ལྷ་རྣམས་ནི་ཇི་ལྟར་པད་མ་རྣམས་ལ་ཉེ་བར་ལོངས་སྤྱོད་པར་བྱེད་པ། རང་གི་ལས་ལ་རྣམ་པར་སྤྱད་པ། དགེ་བ་དང་། མི་དགེ་བའི་ལས་རྣམས་ལ་ཉེ་བར་ལོངས་སྤྱོད་པར་བྱེད་དོ། །དེ་དག་རྣམས་ཇི་ལྟར་ལས་ལ་སྤྱོད་པ་ཡང་བདེ་བ་དང་བདེ་བ་མ་ཡིན་པ་རྣམས་ཀྱི་སྐལ་བ་ཅན་དུ་འགྱུར་ཏེ། དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་ཀྱི་སྐྱེ་གནས་རྣམས་སུ་ལས་ཀྱི་ཞགས་པས་ཀུན་ནས་བཅིངས་ནས་སོ་སོ་ཐ་དད་པ་དུ་མར་རྣམ་པར་རྒྱུ་བ་ཡིན་ལ་སུམ་ཅུ་རྩ་གསུམ་པའི་ལྷ་རྣམས་ཀྱང་ལས་ཀྱི་རླུང་གིས་བསྐྱོད་ནས་འཁོར་བ་ན་ཀུན་ཏུ་འཁྱམ་པ་ཡིན་པའི་ཕྱིར་དང་། གང་ན་སྐྱེ་གནས་གསུམ་པ་རྣམས་ན་དམྱལ་བའི་ལས་ཀྱི་འབྲས་བུ་ལ་ཡོངས་སུ་ལོངས་མ་སྤྱད་པར་གྱུར་པ་ནི་འགའ་ཞིག་ཀྱང་ཡོད་པ་མ་ཡིན་ན། དེ་དག་རྣམས་འགྲོ་བ་ལྔར་འགྲོ་བར་འགྱུར་བ་རྣམས་མཐོང་བ་ལ་ལྟ་སྨོས་ཀྱང་ཅི་དགོས། ལེགས་པར་བྱས་པའི་ལས་ཀྱི་ཞགས་པས་སྦྲེལ་དུ་ཟིན་ཀྱང་། དེ་དག་རྣམས་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ཚ་བ་ལ་སོགས་པའི་མནར་མེད་པ་མ་གཏོགས་པའི་དམྱལ་བ་ཆེན་པོ་བདུན་པོ་རྣམས་སུ་སྐྱེ་བར་འགྱུར་རོ། །མནར་མེད་པའི་ལས་རྣམས་གང་ཡིན་པའི་རྒྱུ་རྣམས་ལྷ་རྣམས་ལ་མེད་པའི་རྒྱུ་འདིའི་ཕྱིར་ན་ལྷ་རྣམས་མནར་མེད་པ་པར་འགྱུར་བ་ནི་མ་ཡིན་ནོ། །དམྱལ་བ་བདུན་པོ་རྣམས་སུ་ནི་སྐྱེ་བར་འགྱུར་བ་ཡང་ཡིན་ནོ། །སུམ་ཅུ་རྩ་གསུམ་པའི་ལྷ་རྣམས་ཡང་སོས་དེར་སྐྱེ་བར་མི་འགྱུར་བ་ཡང་མ་ཡིན་ཏེ། ལན་གྲངས་གཞན་ལ་མྱོང་བར་འགྱུར་བའི་སྲོག་གཅོད་པའི་ལས་རྣམས་ཀྱིས་སམ། ལྷ་དང་ལྷ་མ་ཡིན་རྣམས་ཀྱི་འཁྲུག་པས་གསོད་པའི་ལས་ཀྱིས་ཀྱང་རུང་སྟེ། ཡུལ་གྱི་ལས་ཀྱི་ས་རྣམས་ལ་གནས་པའི་ལྷ་རྣམས་ཐམས་ཅད་ལ་ཡང་སྲོག་གཅོད་པ་དང་མ་བྱིན་པར་ལེན་པ་ཡོད་ལ། རྒྱལ་ཆེན་བཞིའི་རིས་ཀྱི་ལྷ་རྣམས་དང་། སུམ་ཅུ་རྩ་གསུམ་པ་རྣམས་ལ་ནི་ཤིན་ཏུ་ཕལ་ཆེ་བ་ཡིན་ལ། དེ་བཞིན་དུ་ལྷ་རྣམས་ཀྱི་གནས་གཞན་བཞི་པོ་གཞན་རྣམས་ན་ཡང་ཡིན་ནོ། །{{page:{number:1368,folio:142b,volume:70}}}དེ་ལ་སུམ་ཅུ་རྩ་གསུམ་པ་རྣམས་ཀྱི་ལས་ཀྱི་འགྲོས་ཕྲ་མོ་འདི་དག་རྣམས་ཡང་འཐབ་བྲལ་བ་རྣམས་ཀྱིས་ཤེས་པར་བྱེད་ལ། སུམ་ཅུ་རྩ་གསུམ་པ་རྣམས་ཀྱི་འཆི་འཕོ་བ་དང་སྐྱེ་བས་བྱས་པའི་ལས་ཀྱི་འབྲས་བུ་རྣམས་ཡུལ་ཕྱོགས་འདིར་ཚོགས་པ་རྒྱུ་བ་ན་སྤྱོད་པའི་ལྷ་རྣམས་ཀྱིས་མཐོང་ངོ་། །དགའ་བའི་ཚལ་དང་། ཡོངས་འདུ་དང་། རྩུབ་འགྱུར་དང་། ཤིང་རྟ་སྣ་ཚོགས་རྣམས་སུ་ཁང་བུར་རྩེད་མོ་རྩེ་བ་ལ་ཆེད་ཆེར་བྱེད་པར་འགྱུར་ཞིང་ཡུལ་རྣམས་ལ་ཡོངས་སུ་ལོངས་སྤྱོད་པས་ངོམས་པ་མེད་པ་རྣམས་ལེགས་པར་བྱས་པའི་ལས་ཟད་ནས་མེའི་ཞགས་པས་ངེས་པར་བཅིངས་ནས་དམྱལ་བ་རྣམས་སུ་ལྟུང་ངོ་། །རྒྱུ་གང་དག་གིས་རྒྱལ་ཆེན་རིས་བཞི་པ་རྣམས་ལ་འགྱུར་བའི་ཟུག་གཟེར་དེ་དག་རྣམས་བཅུ་འགྱུར་གྱིས་སུམ་ཅུ་རྩ་གསུམ་པ་རྣམས་འགྱུར་རོ། །རྒྱུ་གང་གིས་ཞེ་ན། འདི་ལྟ་སྟེ། ཁ་ན་མ་ཐོ་བ་གང་དང་ལྡན་པས་ལྷ་ཡུལ་གྱི་བདེ་བ་རྣམས་ཕལ་ཆེ་བར་འགྱུར་བ་དེ་སྲིད་དུ་འབྲལ་བའི་སྡུག་བསྔལ་ཆེན་པོ་ཤིན་ཏུ་མི་བཟད་པར་འགྱུར་རོ། །ལས་རྣམས་ནི་དཔག་ཏུ་མེད་པའི་ཕྱིར་དང་། ཤིན་ཏུ་ཡང་རྣམ་པ་སྣ་ཚོགས་པའི་ཕྱིར་རོ། །ཇི་ལྟར་ལུས་འདི་ཉིད་ཀྱི་མིག་ལ་སོགས་པའི་གནས་གང་དག་ཡིན་པ་རྣམས་ཤིན་ཏུ་གཞོན་ཤ་དང་ལྡན་པར་གྱུར་པ་རྣམས་ནི་ཆེས་གཞོན་ཤ་དང་ལྡན་པའི་ཕྱིར་ན་གཟེར་ཟུག་ཆེས་དེ་དག་རྣམས་ལ་ལྷག་པར་འགྱུར་རོ། །དེ་བཞིན་དུ་རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ཁྱད་པར་གྱིས་སུམ་ཅུ་རྩ་གསུམ་པ་རྣམས་ཆེས་ལྷག་པར་སྐྱེད་པ་ཡིན་ཞིང་དེ་དག་རྣམས་ཡུལ་དེ་ཡོངས་སུ་བཏང་བས་བྱས་པའི་ཡིད་མི་བདེ་བ་རྣམས་ཀྱང་ཆེས་ལྷག་པར་འགྱུར་རོ། །ཡིད་དང་ལྷན་ཅིག་ཏུ་སྡུག་བསྔལ་བར་འགྱུར་རོ། །དེ་ལ་གཉིས་པོ་འདི་དག་ལ་ནི་དཔེ་མེད་པ་ཡིན་ཏེ། བདེ་བ་དང་། སྡུག་བསྔལ་དག་གོ། །ལྷ་རྣམས་ཀྱི་བདེ་བ་དང་། དམྱལ་བ་པ་རྣམས་ཀྱི་སྡུག་བསྔལ་ལོ། །དེ་དེ་ལྟར་ལས་ཀྱི་ཞགས་པས་མནར་བས་མནར་བར་གྱུར་ནས་རབ་ཏུ་ལྟུང་བར་གྱུར་པས་རབ་ཏུ་ལྟུང་བ་རྣམས་རྣམ་པ་དུ་མར་ཤིན་ཏུ་མི་བཟད་པའི་ལྷང་ཀྱོག་གི་སྡུག་བསྔལ་རྣམས་ཁྱེར་བར་བྱེད་པ་མཆོད་རྟེན་གྱི་རྩིག་ལོགས་ལ་མཐོང་ངོ་། །{{page:{number:1369,folio:143a,volume:70}}}དེ་ནས་ལྷ་དེ་དག་རྣམས་ཀྱིས་སུམ་ཅུ་རྩ་གསུམ་པ་དེ་དག་རྣམས་རབ་ཏུ་ལྷུང་བར་གྱུར་ཅིང་རྣམ་པར་བཅོམ་པ་རྣམས་མཐོང་བས་མཆོག་ཏུ་ཡིད་ཟུག་གཟེར་དང་ལྡན་པར་འགྱུར་རོ། །གཞན་ཡང་སུམ་ཅུ་རྩ་གསུམ་པ་དེ་དག་ཉིད་ཡུལ་ཕྱོགས་གཞན་ཞིག་ན་ཡི་དགས་ཀྱི་སྐྱེ་གནས་སུ་སྐྱེ་བར་འགྱུར་བ་རྣམས་མཐོང་བར་འགྱུར་ཏེ། དགའ་ཚལ་དང་། རྩུབ་འགྱུར་དང་། ཤིང་རྟ་སྣ་ཚོགས་དང་། ཡོངས་འདུ་སྟེ། དེ་དག་རྣམས་སུ་ཁྱོགས་གང་དག་སྟེན་པར་བྱེད་པ་ལྷ་རྫས་ཀྱི་བདུད་རྩིས་ཚིམ་པར་བྱེད་པ། མཆོག་ཏུ་སྐྱིད་པར་གྱུར་ནས་ཕྱིས་ཡང་དེ་ལྟར་བཤང་བ་དང་། མི་རོ་མི་གཙང་བ་རྣམས་དང་། སྲིན་བུའི་རིགས་རྣམས་ཀྱིས་ཉམས་པར་གྱུར་པ་ཡིད་ཀྱིས་བསམ་དུ་མེད་པའི་སྡུག་བསྔལ་གྱི་མཆོག་རྣམས་དང་ལྡན་པས་ལུས་ལ་ཁྱབ་པར་གྱུར་པ་དེ་ལྟ་བུ་རྣམས་མཐོང་ངོ་། །ཚོགས་པ་རྒྱུ་བའི་ས་དག་ན་རྣམ་པར་རྒྱུ་བའི་ལྷ་རྣམས་ཀྱིས་སུམ་ཅུ་རྩ་གསུམ་པ་རྣམས་ཀྱི་ལོག་པར་ལྟུང་བའི་གནས་སྐབས་སུ་གྱུར་པའི་ཡི་དགས་ཀྱི་སྐྱེ་གནས་དེ་དག་རྣམས་ལ་ཀུན་ཏུ་བལྟས་ནས་དུད་འགྲོའི་འགྲོ་བ་རྣམས་ལ་ཀུན་ཏུ་ལྟ་བར་བྱེད་དོ། །སུམ་ཅུ་རྩ་གསུམ་པའི་ལྷ་རྣམས་ལྷུང་བར་གྱུར་ནས་རྒྱ་མཚོ་ཆེན་པོར་ཉ་རྣམས་དང་། ཆུ་སྲིན་དང་། མུ་ཏིག་དང་། སི་སུ་མཱ་ར་དང་། ཆུ་སྲིན་ན་ཀྲ་ལ་སོགས་པར་ཉེ་བར་སྐྱེ་བར་འགྱུར་བ་ན་ཕན་ཚུན་དུ་གསོད་པས་བྱས་པའི་ཀུན་ཏུ་བྲེད་པར་འགྱུར་བ། བཀྲེས་པ་དང་སྐོམ་པས་ལུས་ཤིན་ཏུ་བསྲེགས་པ། ཟུག་རྔུའི་མཆོག་རྣམ་པ་དུ་མ་ཀུན་ནས་འབབ་པར་འགྱུར་རོ། །དེ་བཞིན་དུ་ནམ་མཁའ་ལ་དུད་འགྲོའི་འགྲོ་བ་གྲངས་མེད་པ་བྱ་ལ་སོགས་པ་ཕན་ཚུན་དུ་གནོད་པར་བྱེད་པས་བརྒྱལ་བར་གྱུར་པ། གསོད་པའི་མཐར་ཐུག་པའི་འཇིགས་པའི་གནས་སྐབས་རྣམས་སུ་གྱུར་པ་རྣམས་ཉམས་སུ་མྱོང་བར་བྱེད་དོ། །དེ་བཞིན་དུ་གང་འགའ་ཞིག་ཤིན་ཏུ་ལེགས་པར་བྱས་པའི་ལས་དེས་ཀྱང་གྲོལ་བར་འགྱུར་བ་སྔར་བཞིན་ཏེ། རྒྱལ་ཆེན་རིས་བཞིའི་ལྷ་རྣམས་ཇི་ལྟ་བ་དེ་ཁོ་ན་བཞིན་དུའོ། །གལ་ཏེ་མི་རྣམས་སུ་སྐྱེ་བར་གྱུར་ན་ཡང་དེ་དག་རྣམས་ཀྱི་གཞན་ལ་མྱོང་བར་གྱུར་པའི་ལས་རྣལ་མ་རྣམས་ཡིན་གྱི་སྔ་ན་མེད་པ་ནི་མ་ཡིན་ནོ། །རིགས་{{page:{number:1370,folio:143b,volume:70}}}འཐུན་པར་སྐྱེ་བར་འགྱུར་བས་བྱས་པ་དང་། སྐྱེ་བ་དང་། རབ་ཏུ་འབྲེལ་བའི་འཆི་བས་བྱས་པ་རྣམས་དང་། ལྷ་རྣམས་འཆི་འཕོ་བའི་དུས་ཀྱི་འབྲལ་བའི་སྡུག་བསྔལ་རྣམ་པ་དུ་མར་གྱུར་པ་གང་དག་ཡིན་པ་དེ་སྲིད་པ་དེ་དག་རྣམས་ཉིད་ཀྱང་བརྗོད་པར་སླ་བ་ཡང་མ་ཡིན་ན་གང་ཡང་མངལ་གྱི་སྡུག་བསྔལ་ཉེ་བར་སྤྱོད་པ་རྣམས་ལྟ་ཅི་སྨོས། མིའི་འཇིག་རྟེན་དུ་སྐྱེས་པ་རྣམས་ལ་ཡང་གང་དག་བྱིས་པར་གྱུར་པ་ནས་རྟག་ཏུ་སྡུག་བསྔལ་བར་འགྱུར་ཏེ། གོག་པར་བྱེད་པ་དང་། སྨིན་པ་དང་། ཀུན་ཏུ་འགྲོ་བ་དང་། མ་རིག་པར་གྱུར་པ། རྩོད་པ་བྱེད་པ། དོན་དང་དོན་མ་ཡིན་པ་ལ་རྣམ་པར་ཞེན་པ་དང་། ངུ་བ་ལ་སོགས་པའི་སྡུག་བསྔལ་རྣམས་ཡིན་ནོ། །དེ་དག་གི་ཡན་ལག་སོ་སོར་གྱེས་པ་རྣམས་ནི་བརྗོད་པར་སླ་བ་ཡང་མ་ཡིན་ནོ། །དེ་ལྟར་གཟུགས་བརྙན་ལྟ་བུར་གྱུར་པ་དེ་དག་རྣམས་ཐམས་ཅད་ཉིད་ཀྱང་ཚོགས་པ་རྒྱུ་བའི་སར་སྐྱེས་པའི་འཐབ་བྲལ་གྱི་ལྷ་དེ་རྣམས་ཀྱི་མཆོད་རྟེན་གྱི་ལོགས་ལ་རབ་ཏུ་མཐོང་ངོ་། །རྣམ་པ་དུ་མ་རྣམས་སུ་ཤིན་ཏུ་སྡུག་བསྔལ་ཞིང་ཤིན་ཏུ་རྣམ་པ་སྣ་ཚོགས་པར་གྱུར་པའི་འཁོར་བའི་གར་མཁན་རྣམས་དེས་མཐོང་བར་གྱུར་ཅིང་རྣམ་པ་སྣ་ཚོགས་པ་ཆེས་ངོ་མཚར་བར་གྱུར་པ་རྣམས་མངོན་པར་མཐོང་ནས་ལྷ་དེ་དག་རྣམས་ཤིན་ཏུ་ཡིད་བྱུང་བར་འགྱུར་ཏེ། མི་རྣམས་ནི་འགྲོ་བ་གཞན་དག་ཏུ་འགྱུར་བ་ལ་འདི་ལྟ་སྟེ། ལྷའི་འགྲོ་བར་རོ། །ལྷ་རྣམས་ཀྱང་མིའི་འགྲོ་བ་རྣམས་སུའོ། །དེ་ལ་གང་དག་བདེ་འགྲོར་སྐྱེས་པ་རྣམས་ཀྱི་གནས་སྐབས་ཀྱང་འདི་འདྲ་བར་འགྱུར་ན། ཅི་ཡང་ལས་ཀྱིས་མནར་ནས་ངན་སོང་དུ་སོང་བར་གྱུར་པ་རྣམས་ཀྱི་གནས་སྐབས་ཅི་འདྲ་བར་འགྱུར། གཞན་ཡང་ཚོགས་པ་རྒྱུ་བའི་སར་སྐྱེས་པའི་འཐབ་བྲལ་བའི་ལྷ་དེ་དག་རྣམས་ཀྱིས་རྩིག་པའི་ལོགས་དེ་དག་ཉིད་ལ་ལས་རྣམས་མཐོང་བར་གྱུར་པ་ནི་ཆོས་བཟངས་ན་གནས་པའི་ལྷ་རྣམས་འཆི་འཕོ་བར་འགྱུར་བ་སྟེ། ཇི་ལྟ་བར་ལས་ཀྱི་དབང་གིས་འགྲོ་བ་རྣམས། འགྲོ་བ་ལྔར་སྐྱེ་བར་འགྱུར་བའོ། །འཆི་འཕོ་བར་འགྱུར་བའི་ལྷ་དེ་དག་རྣམས་ཀྱིས་གལ་ཏེ་ཤེད་ན་གང་དག་ཏུ་གང་ཞིག་བྱས་པའི་ལས་རྣམས་ཀྱི་རྐྱེན་གྱིས་འགྱུར་བ་རྣམས་སྔར་བཤད་པ་བཞིན་ནོ། །གལ་ཏེ་ལྷ་རྣམས་ཉིད་{{page:{number:1371,folio:144a,volume:70}}}ལས་ཤི་འཕོས་ནས་ལྷ་རྣམས་ཉིད་དུ་སྐྱེས་ན། དེ་ན་གནས་པ་ཉིད་ན་སྡུག་བསྔལ་ཡིན་ནོ། །འདི་ལྟ་སྟེ། འཆི་འཕོ་བ་དང་སྐྱེ་བས་བྱས་པ་རྣམས་དང་། རྣམ་པར་བྲལ་བར་བྱས་པས་རྣམས་དང་། འཆི་འཕོ་བའི་འཇིགས་པས་རྣམས་ཀྱང་སྟེ། འཆི་བས་བྱས་པའི་སྡུག་བསྔལ་རྣམས་ནི་ཆེ་བ་དང་། རྣམ་པ་ཡང་མང་བ་ཡིན་ནོ། །དེ་དག་རྣམས་བཞིན་དུ་འཆི་འཕོ་བའི་འཇིགས་པ་རྣམ་པ་དུ་མ་རྣམས་དང་། འཆི་འཕོ་བ་རྣམས་ཀྱང་ཡང་དག་པར་མངོན་པར་མཐོང་ནས་གཞན་ཡང་ཡུལ་ཕྱོགས་གཞན་རྣམས་སུ་ཀུན་ཏུ་ལྟ་བར་བྱེད་དོ། །ཇི་སྲིད་དུ་རྩིག་པ་དེ་ཉིད་ཀྱི་ལོགས་ལ་བརྒྱ་བྱིན་འཆི་འཕོ་བར་གྱུར་པ་ལྷ་རྫས་ཀྱི་ཕྲེང་བ་མཆོག་དང་ལྡན་པ་འོད་འབར་བར་གྱུར་པའི་རྣ་རྒྱན་བཅུག་པ། འདོད་པ་ལྔའི་ཕུན་སུམ་ཚོགས་པ་དཔེ་མེད་པར་གྱུར་པའི་བདེ་བ་རྣམས་དང་རྣམ་པར་བྲལ་བར་གྱུར་པ། རང་གི་ལས་ཀྱིས་དབང་གིས་ཡང་འགྲོ་བར་འགྱུར་བ་བག་མེད་པ་ལ་ཞུགས་པར་གྱུར་པའི་དབང་གིས་ངན་སོང་གི་ས་རྣམས་ཁྱབ་པར་གྱུར་པར་དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་རྣམས་སུ་ལྟུང་བར་གྱུར་པ་རྣམས་མཐོང་ངོ་། །རང་གིས་བྱས་པའི་ལས་ཀྱིས་ཏེ། དེ་ལ་དབང་པོའི་མིང་ནི་འདི་དག་རྣམས་ཡིན་ཏེ། དེ་ལ་སུམ་ཅུ་རྩ་གསུམ་ན་གནས་པའི་དབང་པོ་རྣམས་འཆི་འཕོ་བའི་མིང་ནི་འདི་དག་རྣམས་ཡིན་ཏེ། འདི་ལྟར་འོད་དང་ལྡན་པ་ཞེས་བྱ་བའི་བརྒྱ་བྱིན་གྱིས་ལྷ་ཡུལ་གྱི་རྒྱལ་པོ་བྱས་ནས་རང་གི་ལས་ཀྱི་བསོད་ནམས་ཟད་པར་གྱུར་ནས་རྒྱ་མཚོར་ཆུ་སྲིན་གྱི་སྐྱེ་གནས་སུ་སྐྱེས་སོ། །དེས་ཀྱང་མིར་གྱུར་པ་ན་བྱ་བར་གྱུར་ཏེ། སྲོག་ཆགས་མང་པོ་རྣམས་བསད་པར་གྱུར་པའི་ཕྱིར་དང་། སངས་རྒྱས་ལ་ཕྱག་ཀྱང་བྱས་པར་འགྱུར་རོ། །དེ་ཕྱག་བྱས་པར་གྱུར་པ་དེའི་རྒྱུས་དེ་དབང་པོར་གྱུར་ཏོ། །དེ་ཟད་པའི་ཕྱི་ནས་ཡང་སྲོག་གཅོད་པའི་སྡིག་པའི་ལྷག་མ་རྣམས་ཀྱིས་སླར་ཡང་དུད་འགྲོར་སྐྱེས་སོ། །དབང་པོར་གྱུར་པ་ན་དེས་ལེགས་པའི་ལས་བྱས་པ་ནད་པ་རྣམས་དང་། མགོན་མེད་པ་རྣམས་དང་། དགེ་སློང་དག་ལ་ཡང་བསོད་སྙོམས་རབ་ཏུ་དང་བའི་ཡིད་ཀྱིས་བྱིན་པ་དེའི་རྒྱུས་སུམ་ཅུ་རྩ་གསུམ་གྱི་དབང་པོར་གྱུར་ཏོ། །སླར་ཡང་{{page:{number:1372,folio:144b,volume:70}}}དེ་ཟད་ནས་ལན་གྲངས་གཞན་ལ་མྱོང་བར་འགྱུར་བའི་ལས་ཉེས་པར་བྱས་པས་ཀྲི་ཀ་ལཱ་ཤར་སྐྱེས་སོ། །དེས་སྐྱེ་བ་གཞན་གང་ཡང་རུང་བ་ཞིག་ཏུ་ལོག་པར་ལྟ་བས་ཉམས་པར་གྱུར་པས་ཀྲི་ཀ་ལཱ་ཤ་མཆོད་སྦྱིན་དུ་བསྲེགས་སོ། །དེ་རྒྱུ་དེ་དང་རྐྱེན་དེས་དམྱལ་བར་སྐྱེས་སོ། །དེའི་ལྷག་མ་རྣམས་ཀྱིས་སླར་ཡང་ཀྲི་ཀ་ལཱ་ཤའི་སྐྱེ་གནས་སུ་སྐྱེས་པར་གྱུར་ཏོ། །དེའི་རྗེས་ལ་ལྷ་རྫས་ཀྱི་ཡུལ་རྣམས་ལ་ཉེ་བར་ལོངས་སྤྱད་ནས། རབ་ཏུ་གསལ་བ་ཞེས་བྱ་བའི་དབང་པོ་གཞན་འཆི་འཕོ་བར་གྱུར་ནས་རབ་ཏུ་ལྟུང་བར་འགྱུར་བ་མཐོང་བ་ལ་དེས་མ་དང་ཕ་དག་ནད་པར་གྱུར་པའི་གཡོག་བྱས་སོ། །རྒྱུ་དེས་དེ་སུམ་ཅུ་རྩ་གསུམ་གྱི་དབང་ཕྱུག་དང་ལྡན་པའི་དབང་པོར་ལེགས་པར་སྐྱེས་སོ། །ཡང་ལས་དེ་ཟད་ནས་ཡི་དགས་སུ་སྐྱེས་སོ། །དེས་སྐྱེ་བ་གཞན་གང་ཡང་རུང་བ་དག་ཏུ་དགོན་པར་ཤིན་ཏུ་མི་རིགས་པ་ཆེན་པོས་འབྲུ་བཙོངས་ནས་བསླུས་པར་གྱུར་པ་གང་ཡིན་པ་དང་། ཡིད་ཀྱིས་ཀྱང་སླར་ཡང་དེ་བཞིན་དུ་མུ་གེ་དྲག་པོ་བསམས་པར་གྱུར་ཏོ། །དེ་རྒྱུ་དེ་དག་རྣམས་ཀྱིས་དམྱལ་བ་ཐིག་ནག་ཏུ་སྐྱེས་སོ། །དེའི་ལྷག་མ་རྣམས་ཀྱིས་ཀྱང་ཡི་དགས་ཁབ་ཀྱི་མགྲིན་པ་ལྟ་བུར་སྐྱེས་སོ། །གཞན་ཡང་འཐབ་བྲལ་གྱི་ལྷ་དེ་རྣམས་ཉིད་ཀྱིས་མཐོང་བར་གྱུར་པ་རྣམས་ལས་གཞན་པ་རྣམ་པ་དུ་མར་གྱུར་པའི་འཁོར་བའི་སྡུག་བསྔལ་རྣམ་པ་མང་པོ་རྣམས་ཤིན་ཏུ་ལེགས་པར་སྐྱེས་པའི་ཡིད་ཀྱིས་མཐོང་བར་གྱུར་པ་ལས་ཇི་སྲིད་དུ་འཐུན་པར་བྱེད་པ་ཞེས་བྱ་བའི་བརྒྱ་བྱིན་མཐོ་རིས་ནས་རབ་ཏུ་འཆི་འཕོས་ནས་ཕག་མོའི་སྐྱེ་གནས་སུ་སྐྱེས་པར་གྱུར་པ་མཐོང་ངོ་། །དེའི་ལེགས་པར་བྱས་པའི་ལས་རྣམས་ཀྱང་མཐོང་སྟེ། གང་བརྒྱ་བྱིན་དུ་སྐྱེས་པར་གྱུར་པ་དེས་སྐྱེ་བ་གཞན་གང་དག་ཏུ་ཤིན་ཏུ་ང་རྒྱལ་ཅན་གྱི་བྲམ་ཟེ་ལོག་པར་ལྟ་བའི་མཆོག་གིས་ཉེ་བར་སྨྲས་པར་གྱུར་པ་ལ་འཐུན་པར་སྨྲས་ནས་ཟས་དང་སྨན་དག་བྱིན་ནོ། །སྲོག་གཅོད་པ་ལས་ཀྱང་བསླབ་པའི་གཞི་བླངས་པར་གྱུར་ཏོ། །རྒྱུ་དེ་དག་དང་། རྐྱེན་དེ་དག་དང་། གཞི་དེ་དག་ལས་དེ་ལུས་ཞིག་པ་ན་མཐོ་རིས་བདེ་འགྲོ་སུམ་ཅུ་རྩ་གསུམ་པའི་འཇིག་རྟེན་དུ་སྐྱེས་སོ། །དེ་ལས་དེ་དག་རྣམས་ཡོངས་སུ་{{page:{number:1373,folio:145a,volume:70}}}ཟད་ཅིང་ཉམས་པར་གྱུར་ནས་ཕག་གི་མངལ་དུ་སྐྱེས་སོ། །དེའི་ལེགས་པར་བྱས་པའི་ལས་རྣམས་ནི་གང་དག་ཡིན་ཞིང་ལེགས་པར་བྱས་པའི་ལས་ཀྱིས་ཀྱང་དེར་སྐྱེས་པ་དང་། མིང་ཡང་ཅིར་བཏགས་ཞེ་ན། སུ་མ་ནྱུམ་ཞེས་བྱ་བའི་དབང་པོ་དེས་སྐྱེ་བ་གཞན་གང་ཡང་རུང་བ་ཞིག་ལ་གཞན་གང་ཡང་རུང་བ་ཞིག་སེང་གེའི་ལག་ཏུ་སོང་ཞིང་སྲོག་ཐེ་ཙོམ་དུ་གྱུར་པ་ལ་སྙིང་རྗེའི་སྣོད་དུ་གྱུར་པའི་ཡིད་ཀྱིས་རབ་ཏུ་གྲོལ་བར་བྱས་ནས་དུས་ཕལ་པོ་ཆེར་ཟས་དང་སྐོམ་རྣམས་ཀྱིས་ལེགས་པར་གསོས་པར་གྱུར་པ་དེ་རྒྱུ་དང་རྐྱེན་དེས་སུ་མ་ནྱུམ་ཞེས་བྱ་བའི་དབང་པོར་གྱུར་ཏོ། །དེ་ལས་ཀྱང་འཕོས་ནས་རབ་ཏུ་ཚ་བའི་དམྱལ་བར་སྐྱེས་སོ། །དེས་སྐྱེ་བ་གཞན་ཞིག་ལ་རྒྱལ་པོའི་ནང་དུ་སོང་བར་གྱུར་པ་ན་བརྫུན་དུ་སྨྲས་པའི་རྒྱུ་དེ་དང་རྐྱེན་དེ་དག་རྣམས་ཀྱིས་དམྱལ་བར་སྐྱེས་སོ། །དེ་འཆི་འཕོས་པར་གྱུར་ནས་སྤྲུལ་པའི་བརྒྱ་བྱིན་ཞེས་བྱ་བ་དབང་པོ་གཞན་མཐོང་བར་གྱུར་ཏོ། །དེའི་ཡང་ལེགས་པར་བྱས་པའི་ལས་རྣམས་ལ་ཀུན་ཏུ་ལྟ་བར་བྱེད་པ་ལ་ཤེས་རབ་ཅན་དེས་མཉམ་པར་བྱས་ནས་མཆོད་སྦྱིན་གྱི་གནས་སུ་བླ་མ་རྣམས་ལ་སྦྱིན་པ་བྱིན་ནོ། །དེ་རྒྱུ་དེས་ཀཽ་ཤི་ཀ་ཞེས་བྱ་བའི་དབང་པོར་གྱུར་ཏོ། །གཞན་དུ་ཡང་འདིས་ལེགས་པར་བྱས་པའི་ལས་རྣམས་མང་དུ་བྱས་ཏེ། དེ་ལས་དེ་དག་རྣམས་ཀྱི་རྐྱེན་གྱིས་དབང་པོར་འབྱུང་བར་འགྱུར་ཏེ་རིགས་གཉིས་པའི་དབང་པོའོ། །སླར་ཡང་སྟན་དེ་ཉིད་ལ་དབང་པོར་འབྱུང་བར་འགྱུར་ཏེ། བཅོམ་ལྡན་འདས་ཤཱཀྱ་ཐུབ་པའི་བསྟན་པའི་མཐུས་དེ་ངན་འགྲོ་རྣམས་སུ་འགྲོ་བར་འགྱུར་བར་མ་མཐོང་ངོ་། །ལྷ་ལས་འཆི་འཕོས་ནས་མིར་སྐྱེ་བར་འགྱུར་རོ། །འདི་ནི་ལན་བདུན་བསྐོར་བ་ཡིན་གྱི་དེའི་འགྲོ་བ་འདི་དག་ལས་མེད་པ་ཡིན་པར་མཆོད་རྟེན་གྱི་ལོགས་དེ་ལ་འཐབ་བྲལ་གྱི་ལྷ་རྣམས་ཀྱིས་མཐོང་ངོ་། །དེ་ནས་དེ་དག་རྣམས་མཆོག་ཏུ་ངོ་མཚར་བ་སྐྱེས་པར་གྱུར་པ་ཡིན་ནོ། །བརྒྱ་བྱིན་དེ་དག་རྣམས་ཐམས་ཅད་ལྷག་མ་མ་ལུས་པའི་འགྲོ་བ་མཆོད་རྟེན་འདིའི་རྩིག་པ་ལ་མཐོང་བ་ལ་ཀཽ་ཤི་ཀ་གཅིག་པུའི་ངན་འགྲོ་མ་དམིགས་སོ། །འདིའི་རྒྱུ་ཅི་ཞིག་ཡིན་ན། དེ་ནས་འཐབ་བྲལ་གྱི་ལྷ་དེ་དག་རྣམས་ཐམས་ཅད་{{page:{number:1374,folio:145b,volume:70}}}འཐབ་བྲལ་གྱི་བདག་པོ་མུ་སུ་ལུན་དྷ་དེ་ལ་ལྟའོ། །ཇི་ལྟར་དབང་པོ་དེ་དག་རྣམས་ཐམས་ཅད་ལྷག་མ་མ་ལུས་པ་རྣམས་ཀྱི་ཡང་ངན་སོང་དུ་འགྲོ་བའི་འགྲོ་བ་གཞན་རྣམས་མཐོང་བ་ལ་ཀཽ་ཤི་ཀ་ལ་ནི་སྐྱེ་བ་བདུན་གྱི་མཐར་ཐུག་པར་མཐོང་ངོ་། །བརྒྱད་པ་ནི་ཡོངས་སུ་ཤེས་པ་མ་ཡིན་ནོ། །དེ་ལ་འདིའི་རྒྱུ་ནི་ཅི་ཡིན། རྐྱེན་ནི་ཅི་ཞིག་ཡིན། གླེང་གཞི་ནི་གང་ཡིན། དེ་ནས་ལྷ་དེ་རྣམས་ཀྱི་དྲུང་ནས་ཉེ་བར་ཐོས་པར་གྱུར་པ་དང་། འཐབ་བྲལ་གྱི་མངའ་བདག་དེས་འདི་སྐད་ཅེས་སྨྲས་སོ། །ཀཽ་ཤི་ཀ་འདིའི་འགྲོ་བ་གང་འབྱུང་བར་འགྱུར་བ་དང་། རྒྱུ་འདི་དག་རྣམས་ཀྱིས་ཡིན་པ་དེ་དག་རྣམས་ཉོན་ཅིག་དང་། བདག་གིས་ཁྱེད་ཅག་རྣམས་ཐམས་ཅད་ལ་དེ་བཞིན་གཤེགས་པའི་མཆོད་རྟེན་རབ་ཏུ་བསྟན་པར་བྱ་ཞིང་དམ་པའི་ཆོས་ཀྱང་བཤད་པར་བྱའོ། །རྒྱུ་གང་གིས་དེ་དག་ཐམས་ཅད་འབྱུང་བ་བག་མེད་པས་བག་མེད་པར་གནས་པས་ལྷ་རྫས་ཀྱི་འདོད་པས་ཀུན་ཏུ་རྨོངས་པས་དམ་པའི་ཆོས་ངོ་མཚར་བ་རྣམས་ཇི་ལྟ་བ་བཞིན་དུ་མི་ཉན་ནོ། །དེས་ན་བདག་གིས་ཁྱེད་རྣམས་ཉིད་ལ་ཕན་པའི་དོན་དུ་དང་། བདག་ཉིད་མཆོད་རྟེན་ལ་འཇུག་པའི་རྒྱུ་མཚན་དུ་ཁེངས་པ་ལ་སོ་སོར་བརྟག་པར་བྱའོ། །ཀྱེ་བག་མེད་པར་མ་བྱེད། སྐྱེ་བ་སྐྱེས་པ་དོན་མེད་པར་བསྐྱལ་བར་གྱུར་ཏ་རེ། ཕྱི་ནས་འགྱོད་པར་འགྱུར་བར་མ་བྱེད་ཅིག །འཆི་བའི་ཡུལ་དང་དུས་ཀུན་ནས་ཉེ་བར་གནས་པར་གྱུར་པའི་རྒྱུ་གཉིས་ཀྱི་དངོས་པོ་གཉིས་ཡིན་པར་བདག་གིས་ཐོས་ཏེ་རྒྱུ་གང་གིས་ཀཽ་ཤི་ཀ་འདི་རིགས་གཉིས་པར་སྐྱེ་བར་འགྱུར་བ་རབ་ཏུ་མཐོང་བ་དང་། འདི་ལ་ལོག་པར་ལྟུང་བ་ཡང་འབྱུང་བར་མི་འགྱུར་བ་དང་། མཆོད་རྟེན་གྱི་ལོགས་ལ་སྐྱེ་བ་བརྒྱད་པ་ཡང་མ་མཐོང་བ་ནི་ཀཽ་ཤི་ཀ་འདི་སྔོན་བག་མེད་པས་བག་མེད་པར་རྒྱུ་བར་གྱུར་པའི་བག་མེད་པས་རྒྱུ་བའི་ཕྱིར་ན་སྐྱེ་བ་ཐམས་ཅད་འདས་པར་གྱུར་ནས། ལེགས་པར་བྱས་པའི་ལས་རྣམས་ཟད་པ་གོ་བར་བྱེད་པའི་འཆི་འཕོ་བའི་རྟགས་རྣམས་འདི་ལ་ཉེ་བར་བྱུང་ནས་གནས་པ་ན། ཡང་དགེ་བའི་བཤེས་གཉེན་གྱིས་ཉེ་བར་གནས་བཞིན་པ་དེ་དག་རྣམས་ཀྱང་རིག་པར་བྱས་ཏེ། ཀཽ་ཤི་ཀ་འཆི་འཕོ་བའི་མཚན་མ་བར་དུ་གཅོད་པར་བྱེད་པ་དེ་དག་འབྱུང་བར་འགྱུར་{{page:{number:1375,folio:146a,volume:70}}}གྱིས་བདེ་ལེགས་ལ་ཡིད་ཞོག་ཅིག་ཅེས་དེ་སྐད་བརྗོད་པ་དང་། ཀཽ་ཤི་ཀས་འདི་སྐད་བརྗོད་དེ། བདག་གི་རྐང་པ་པད་མ་འདི་དག་ལས་དང་བདག་གི་སྟན་ལས་འཆི་འཕོ་བར་མི་འགྱུར་བའི་ལས་ཇི་ལྟ་བུ་ཡིན། དེ་སྐད་སྨྲས་པ་དང་། དྲང་སྲོང་གིས་ཀཽ་ཤི་ཀ་དེ་ལ་འདི་སྐད་ཅེས་བརྗོད་དེ། ཇི་ལྟ་བར་ཉོན་དང་ཐབས་གང་གིས་ཀཽ་ཤི་ཀ་ཁྱོད་བདག་ཅག་རང་གི་སྟན་ལས་འཕོ་བར་མི་འགྱུར་བ་ནི་ཤཱཀྱ་ཐུབ་པ་འདི་དྲང་སྲོང་བུ་རམ་ཤིང་བའི་རིགས་ལས་སྐྱེས་པར་གྱུར་ཏེ། ཐམས་ཅད་མཁྱེན་པ། ཐམས་ཅད་གཟིགས་པ། འཁོར་བ་ཐམས་ཅད་ཀྱི་ལས་དང་འབྲས་བུའི་དབང་པོར་གྱུར་པ། སེམས་ཅན་ཐམས་ཅད་ལ་ལམ་དམ་པ་ཉེ་བར་སྟོན་པ་པོ། བླ་ན་མེད་པའི་ཆོས་ཀྱི་རྒྱལ་པོ་དེས་གང་གིས་བདག་ཅག་གི་སྟན་ལས་འཕོ་བར་མི་འགྱུར་བའི་ཆོས་དེ་དག་རྣམས་དེས་སྟོན་པར་འགྱུར་རོ། །དེ་ནས་དེའི་དྲུང་ནས་ཀཽ་ཤི་ཀ་རིངས་པ་དང་བཅས་པར་གང་ན་འཛམ་བུའི་གླིང་ཡོད་པ་དེར་བཅོམ་ལྡན་འདས་དེའི་དྲུང་དུ་ཆོས་ཉན་འདོད་པར་གྱུར་པས་ལེགས་པར་ཉེ་བར་སོང་ངོ་། །དེ་ནས་ཀཽ་ཤི་ཀ་དེས་བཅོམ་ལྡན་འདས་མིག་གཅིག་ཏུ་གྱུར་པ་ལམ་དམ་པ་སྟོན་པ་པོས་ཆོས་སྟོན་པར་གྱུར་པ་མཐོང་སྟེ། བདེ་ལེགས་སུ་གྱུར་པ། ཐབས་སུ་གྱུར་པ། མྱ་ངན་ལས་འདས་པའི་གྲོང་ཁྱེར་ལེགས་པར་སྟོན་པ་པོ། དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་བྱང་བའི་ཆོས་རྣམས་སྟོན་པར་མཛད་པ་ལ་འདི་ལྟ་སྟེ། སྡུག་བསྔལ་དང་སྡུག་བསྔལ་གྱི་རྣམ་པར་སྨིན་པ་ཅན་སྡུག་བསྔལ་ཀུན་ཏུ་འགགས་པ་རྣམ་པར་འགྱུར་བའི་དབང་དུ་བྱས་པ་རྣམས་ལྷ་རྣམས་ཀྱིས་ཀྱང་ཐོས་པར་འཕགས་པའི་བདེན་པ་བཞི་སྟོན་པར་མཛད་དེ། སྡུག་བསྔལ་དང་། ཀུན་འབྱུང་བ་དང་། འགོག་པ་དང་ལམ་མོ། །དེ་ནས་ཀཽ་ཤི་ཀ་དེས་བཅོམ་ལྡན་འདས་ཤཱཀྱ་ཐུབ་པ་ལ་དྲིས་པ། ཀྱེ་གཽ་ཏ་མ་ལགས་འདིར་བདག་ཅག་གི་བདག་ལ་བར་ཆད་རབ་ཏུ་འབྱུང་བར་འགྱུར་བ་འཆི་འཕོ་བའི་རྟགས་རྣམས་བྱུང་བར་གྱུར་ལ། བདག་གི་བར་ཆད་རྣམས་ཞེས་དེ་སྐད་ཅེས་གསོལ་པ་དང་། བཅོམ་ལྡན་འདས་{{page:{number:1376,folio:146b,volume:70}}}དེས་བཀའ་སྩལ་པ། དེ་དེ་བཞིན་ནོ། །དེ་དེ་བཞིན་ཏེ། ཀཽ་ཤི་ཀ་ཇི་ལྟ་བ་བཞིན་དུ་གོ་བར་གྱིས་ཤིག །རྒྱུ་མཚན་དང་རྒྱུ་མཚན་མ་ཡིན་པ་རྣམས་རབ་ཏུ་འབྱུང་བར་འགྱུར་ཞིང་ཚེ་ཕ་རོལ་དེ་དག་རབ་ཏུ་འབྱུང་བར་འགྱུར་བ་ནི་བག་མེད་པ་བག་མེད་པར་རྒྱུ་བས་ལེགས་པར་བྱས་པའི་ལས་རྣམས་ཟད་པར་གྱུར་པ། ལུས་སྲེད་པའི་དབང་དུ་སོང་བ་དེ་དག་རྣམས་ནི་ཤིན་ཏུ་གཞན་དུ་འགྲོ་བར་བྱ་དགོས་པ་ཡིན་ཏེ། འཁོར་བའི་དགོན་པ་ཆེན་པོ་འདི་དག་གི་ཕ་རོལ་ཐོབ་པར་དཀའ་བ་དུས་ཐམས་ཅད་དུ་སྐྱེ་བོ་རྣམས་ཀྱི་མངའ་བདག་ཏུ་གྱུར་པའི་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་རྣམས་དང་། མི་སྡུག་པ་རྣམས་དང་ཕྲད་པ་དང་། སྡུག་པ་རྣམས་དང་བྲལ་བ། གཅན་གཟན་ཁྲོ་བོ་དང་། སེང་གེའི་འཇིགས་པའི་ཉེས་པ་རྣམས་ཀྱིས་ཀུན་ཏུ་གང་བར་གྱུར་པ། ཉི་མའི་གདུང་བས་སྲེག་པར་བྱེད་པ། གཏི་མུག་གི་མུ་ནག་གིས་མུན་པར་གྱུར་ཅིང་ཀུན་ལ་ཆགས་པ་སྐྱེ་བས་ཉེ་བར་འཚེ་བར་གྱུར་པ་ནི་བྱིས་པ་སོ་སོའི་སྐྱེ་བོ་རྣམས་ཡིན་ཏེ། སྲེད་པའི་རི་དགས་ཀྱིས་ཀུན་ནས་གང་བར་གྱུར་པ་དེའི་གྲོགས་སུ་གྱུར་པ་ཀུན་ཏུ་རྟོག་པ་བརྒྱ་སྟོང་གི་ཤིང་གིས་ཀུན་ནས་གང་བར་གྱུར་པ་ལ་དམ་པའི་ཆོས་སྐྱེས་པར་གྱུར་པའི་ཆུ་དང་བྲལ་བ། ལེགས་པར་རྣམ་པར་འཆད་པའི་དགེ་བའི་བཤེས་གཉེན་ལམ་སྟོན་པར་བྱེད་པ་རྣམས་དང་བྲལ་བ། ལྟ་བ་ངན་པ་དུ་མ་མུ་སྟེགས་ཅན་གྱི་འདོད་པའི་ལམ་སྔོན་གྱི་མཐའ་དང་། ཕྱི་མའི་མཐའ་རྒྱ་ཆེ་བར་གྱུར་པ། འགྲོ་བ་ལྔ་སྙིང་པོ་དང་བྲལ་བའི་མུན་པའི་སྡུག་བསྔལ་རྒྱ་ཆེ་བའི་འཁོར་བའི་དགོན་པ་འདི་ལ་ཀཽ་ཤི་ཀ་འཁོར་བ་ལས་ཁྱོད་ཡིད་མི་འབྱུང་ངམ། འདོད་པས་རྨོངས་པ་རྣམས་དེས་གཞན་དུ་འགྲོ་བར་བྱ་དགོས་པ་ཡིན་ཞིང་། དེའི་སྐྱེ་བ་དེ་དག་དང་ཡང་འབྲལ་བར་འགྱུར་བ་ཡིན་ན། དེ་དག་རྣམས་ཀྱི་སྡོམ་པ་དང་སྐྱེ་བས་ཀྱང་ཅི་ཞིག་བྱ། དེ་དག་རྣམས་ཀྱི་དཀའ་ཐུབ་ཀྱིས་ཀྱང་ཅི་བྱེད་པར་འགྱུར་ན་འདོད་པ་རྣམས་འཆི་འཕོ་བའི་དུས་ན་འོང་བར་འགྱུར་རམ་ཁྱོད་ནི་གཞན་དག་ཏུ་འགྲོ་བར་བྱ་དགོས་སོ། །དེ་སྐད་ཅེས་བཀའ་སྩལ་པ་དང་། ཀཽ་ཤི་ཀས་བཅོམ་ལྡན་{{page:{number:1377,folio:147a,volume:70}}}འདས་དེ་ལ་ཆོས་གོས་ཕྲག་པ་གཅིག་ཏུ་བྱས་ཏེ། ཅོད་པན་འདུད་པར་གྱུར་པས་མགོ་བོས་ཞབས་ལ་ཕྱག་འཚལ་ནས་ཕྱོགས་གཅིག་ཏུ་འདུག་ནས་དྲིས་སོ། །བཅོམ་ལྡན་འདས་བདག་ཅག་གི་སྟན་འདི་ལས་བདག་སྡུག་བསྔལ་བར་མི་འགྱུར་བའི་ཐབས་བདག་ཅག་ལ་མཆིས་སམ། དེ་ལྟར་ངན་བུ་སུམ་ཅུ་རྩ་གསུམ་པ་རྣམས་ཀྱི་རྒྱལ་པོ་བྱེད་པར་འགྱུར་བ་རྒྱུ་འདི་དག་ཁྱོད་ཀྱིས་གཟིགས་སམ་བདག་གི་སྟན་དང་། ལྷག་པའི་སྟན་དང་། རྒྱུ་གཞན་རྣམས་ཀྱིས་ཀྱང་བྱེད་པར་འགྱུར་ལགས། དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཤི་ཀ་གང་ནས་ཤི་འཕོས་པར་གྱུར་པ་སླར་ཡང་སྟན་དེ་ཉིད་ལ་སྐྱེ་བར་འགྱུར་བ་ཡོད་དེ་རྣམ་པ་དེ་ལྟ་བུ་མྱོང་བར་ངེས་པའི་ལས་གཞན་རྣམས་འགའ་ཞིག་གིས་ཀྱང་མི་བྱེད་པའི་རྒྱུ་གང་གིས་གང་གི་ཚེ་ཁྱོད་སྟན་ལ་སྐྱེ་བར་འགྱུར་ཞིང་སུམ་ཅུ་རྩ་གསུམ་པ་རྣམས་ཀྱི་རྒྱལ་པོ་བྱེད་པར་འགྱུར་རོ། །རྒྱུ་འདི་དག་གིས་ངས་མཐོང་བ་ཡིན་ཞིང་ཁྱོད་ཀྱི་སྟན་དང་ལྷག་པའི་སྟན་དང་། རྒྱུ་གཞན་རྣམས་ཀྱང་ངས་མཐོང་བ་ཡིན་ཏེ། གལ་ཏེ་ངའི་ཆོས་ཉན་པར་བྱེད་ན་ཇི་ལྟ་བར་ཁྱོད་ཉམས་པར་འགྱུར་བ་མ་ཡིན་ནོ། །དེ་ལ་དེ་སྐད་ཅེས་བཀའ་སྩལ་པ་དང་། ཀཽ་ཤི་ཀས་སླར་ཡང་ཐལ་མོ་སྦྱར་བ་བྱས་ཏེ་འཇིག་རྟེན་མགོན་པོ་བཅོམ་ལྡན་འདས་ཀྱིས་ཆོས་དེ་བདག་གིས་མཉན་པར་འཚལ་ལོ། །དེ་ནས་དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་འདོད་པ་རྣམས་ཀྱི་ཉེས་དམིགས་དང་། མྱང་བར་ངན་པ་དང་། ངེས་པར་འབྱུང་བར་འགྱུར་བའི་ཡང་དབང་དུ་བྱས་ནས་གང་གིས་ཀཽ་ཤི་ཀ་རྒྱུན་དུ་ཞུགས་པའི་འབྲས་བུ་ཐོབ་པར་འགྱུར་བ་དེ་བཞིན་དུ་མདོ་རྣམས་རྒྱས་པར་བསྟན་ནོ། །དེ་ནས་ཀཽ་ཤི་ཀས་འབྲས་བུ་ཐོབ་པར་གྱུར་པས་འཆི་འཕོ་དང་། སྐྱེ་བ་དང་། ངན་སོང་གི་སྒོ་རྣམས་ཡང་བཅད་དོ། །ལེགས་པར་བསྐྱེད་པའི་རྒྱུ་འདིས་ལྷ་འཐབ་བྲལ་བ་རྣམས་ཀྱིས་མཆོད་རྟེན་གྱི་ལོགས་ལ་ཀཽ་ཤི་ཀའི་སྐྱེ་བ་བརྒྱད་པ་གཞན་མ་མཐོང་བ་ཡིན་ནོ། །དེ་ནི་མྱ་ངན་ལས་འདའ་བར་འགྱུར་བ་ཡིན་གྱི་དེའི་ཐམས་ཅད་ཀྱི་ཕ་རོལ་ཡིན་པའི་ཕྱིར་སྐྱེ་བ་གཞན་བརྒྱད་པ་ནི་འབྱུང་བར་མི་འགྱུར་རོ། །རྒྱུ་དེ་དག་རྣམས་ཀྱི་ཕྱིར་ན་ངས་ཁྱེད་རྣམས་{{page:{number:1378,folio:147b,volume:70}}}ལ་བརྗོད་པ་ཡིན་ནོ། །དེ་ནས་དེའི་དུས་ན་མུ་སུ་ལུན་དྷ་ས་ཚིགས་སུ་བཅད་པ་བརྗོད་པ། ཇི་ལྟར། འདོད་པ་ལས་སྐྱེས་ནོར་མི་མཐོང་། །གང་ཕྱིར་འདོད་སྐྱེས་དེ་ནོར་མེད། །མཐར་ཐུག་དགེ་ལེགས་བྱེད་པ་པོ། །ཚུལ་ཁྲིམས་དད་པ་ནོར་མཆོག་ཡིན། །འདོད་པ་ལས་སྐྱེས་ནོར་དེས་ཀྱང་། །སྲིད་པའི་དགོན་པ་སྟོན་བྱེད་ཡིན། །གང་ཡང་འདོད་པ་ལས་རྣམ་གྲོལ། །གཏེར་སྤྲུལ་པ་ཞེས་བརྗོད་པ་ཡིན། །གོ་འཕང་ལས་གང་ལེགས་མི་སྐྱོབ། །གང་ལས་བདེ་བ་དེ་འབྱུང་མེད། །ནོར་རྣམས་ནོར་ཆུད་ཟོས་པ་ནི། །གཅིག་ཏུ་ཤེས་ཆེན་མིན་པར་བརྗོད། །འདོད་པ་རྣམས་ནི་རབ་སྟེན་པའི། །ནོར་དེ་དག་ནི་ནོར་མིན་མཐོང་། །ལམ་སྟོན་པ་དེ་མཆོག་ཡིན་ནོ། །ལམ་འཆད་གང་ཡིན་ཤིས་པ་ཡིན། །ལམ་གང་གིས་ནི་གོ་འཕང་མཆོག །མཁས་པ་དེར་ནི་འགྲོ་བ་ཡིན། །འདོད་པ་གང་ཞིག་རབ་མ་ཆགས། །གང་ཞིག་འདོད་ནས་འདོད་ཆེན་མིན། །དེ་ནི་ཤེས་པའི་གནས་སུ་ཞུགས། །འདོད་པའི་མེ་རབ་སྟེན་པ་མིན། །འདོད་པས་རྟག་ཏུ་ངོམས་པ་མེད། །འདོད་པས་ཞི་བ་དྲན་པ་མིན། །སྲེད་དང་ལྷན་ཅིག་ཡང་དག་ལྡན། །འབར་བ་ལྟ་བུར་འབར་བར་བྱེད། །དེ་བཞིན་ལྷ་མི་ཆགས་སྦྲུལ་གྱིས། །ངོམས་པ་མེད་པར་རྣམ་པར་འཇོམས། །རྣམ་པར་ཆུད་ཟོས་དེ་རྟག་ཏུ། །ཆུད་ཟོས་དམྱལ་བའི་མེ་རབ་ལྟ། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ལ་རྣམ་པ་དུ་མ་བརྒྱར་འཛིན་པར་བྱེད་དོ། །ཡང་དག་པར་ཡང་ཡོངས་སུ་སྐྱོང་བར་བྱེད་དོ། །དེ་ནས་སླར་ཡང་ལྷ་དེ་དག་རྣམས་མཆོག་ཏུ་སྐྱོ་བར་གྱུར་པའི་ཡིད་ཀྱིས་ཤིན་ཏུ་ཡིད་བྱུང་བར་གྱུར་ནས་གཞན་ཡང་མུ་སུ་ལུན་དྷ་དེ་ལ་འདི་སྐད་ཅེས་བརྗོད་དེ། བདག་ཅག་རྣམས་འགྲོ་བ་གང་ཞིག་ཏུ་འགྱུར་བ་ལྷའི་ཞལ་སྔ་ནས་རེ་ཞིག་བདག་ཅག་ལ་སོ་སོར་བསྟན་དུ་གསོལ། དེ་བཞིན་དུ་བྱའོ་ཞེས་བརྗོད་ནས་སླར་ཡང་མཆོད་རྟེན་དེ་ཉིད་ཀྱི་རྩིག་ལོགས་དེ་ཉིད་ལ་སོ་སོར་རྟོག་པར་བྱེད་དོ། །དེ་ནས་འཐབ་བྲལ་གྱི་ལྷ་དེ་དག་རྣམས་ཉིད་འཆི་འཕོས་པར་གྱུར་ནས་ཡང་སོས་དང་། ཐིག་ནག་དང་། བསྡུས་འཇོམས་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། དམྱལ་བ་རྣམས་སུ་སྐྱེ་བར་འགྱུར་བ་རྣམས་སུ་རྣམ་པ་དུ་{{page:{number:1379,folio:148a,volume:70}}}མར་རབ་ཏུ་ལྟུང་བའི་ལྷ་མགོ་བོ་འཕྱང་བ་རྐང་པ་གྱེན་དུ་བལྟས་པ་དང་། འགག་པར་འགྱུར་བའི་ལྷའི་ལུས་མང་པོ་རྣམས་མཐོང་བར་གྱུར་ཏོ། །འགའ་ཞིག་ནི་སྐྱེ་བར་འགྱུར་ཞིང་དེ་ན་འཚེད་པར་བྱེད་དོ། །ཁ་ཅིག་ནི་རབ་ཏུ་འབར་བའི་ལྕགས་བསྲེགས་ཀྱི་རང་བཞིན་དེ་ལ་བྱ་རྒོད་དང་ཁྭ་ཏ་རྣམས་ཀྱིས་ཀུན་ཏུ་གང་བར་གྱུར་པ། འཇིགས་སུ་རུང་བའི་དུ་མ་རྣམས་ཀྱིས་འདི་ན་གང་བར་གྱུར་པ། རབ་ཏུ་འབར་བའི་བྱེ་མས་འདིར་ཡོངས་སུ་གང་བ། མགོ་བོ་ཐུར་དུ་བསྟན་པའི་ལྷ་རྣམས་དམྱལ་བའི་ས་གཞི་འདི་ལ་འཚེད་པར་གྱུར་པ། ཤིན་ཏུ་རྩུབ་པར་གྱུར་པ། ཤིན་ཏུ་མི་བཟོད་པར་གྱུར་པ། མཆོག་ཏུ་གདུག་པ་རྣམ་པ་དུ་མའི་ཚོར་བ་རྣམས་ཉམས་སུ་མྱོང་བར་བྱེད་དོ། །གཤིན་རྗེའི་སྐྱེས་བུ་རྣམས་ཀྱིས་ལན་ཅིག་མ་ཡིན་པར་ཕྱིར་ཟློག་ཅིང་རྗེས་སུ་སྨྲ་བར་ཡང་བྱེད་དོ། །བདག་ཉིད་དེ་ལྟ་བུ་རྣམ་པ་དུ་མར་མཐོང་བར་གྱུར་ཏོ། །ཇི་ལྟར་གཞན་ཡང་འཐབ་བྲལ་བ་རྣམས་ཀྱི་བདག་པོར་གྱུར་པ་གཞན་གང་ཡིན་པ་མང་པོ་རྣམས་ཡུལ་ཕྱོགས་འདི་དག་ཉིད་ན་དེ་དག་རྣམས་ཀྱང་དམྱལ་བར་སྐྱེ་བར་གྱུར་པ་མཐོང་ངོ་། །ཤིན་ཏུ་ཁྲོ་བར་གྱུར་པས་རྣམ་པ་དུ་མར་འབིགས་པར་བྱེད་པའི་ཚོར་བའི་ཟུག་ཟེར་རྣམས་བྱེད་ཅིང་འདོད་པས་རྣམ་པར་གཡེང་བའི་ཡིད་ཀྱིས་བྱས་པ་གང་ཡིན་པ་དང་། ཡུལ་རྣམས་ཀྱིས་ཉེ་བར་བཅོམ་པར་གྱུར་པ་ནས་ཇི་སྲིད་དུ་དོགས་པ་དང་བཅས་པ་རྣམས་དང་། མཚན་ཉིད་དང་བཅས་པ་རྣམས་དང་། མངོན་དུ་ཤེས་པ་དང་བཅས་པ་དེ་དག་རྣམས་ཐམས་ཅད་དང་། ཡུལ་རྣམས་ལ་དད་པ་ཆེ་བར་གྱུར་པ་ཁྱེད་རྣམས་ཀྱིས་གང་བྱས་པ་དེ་རྣམས་ཀྱི་འབྲས་བུ་གང་དག་ཡིན་པ་རྣམས་ལ་ལོངས་སྤྱོད་ཅིག་ཅེས་ཀྱང་གཤིན་རྗེའི་སྐྱེས་བུས་རྗོད་པར་བྱེད་དོ། །དེ་ལ་འཐབ་བྲལ་གྱི་མངའ་བདག་རྣམས་ཀྱི་མིང་ནི་འདི་དག་རྣམས་ཡིན་ཏེ། ལས་ཆེན་པོ་དང་། ཕུན་སུམ་ཚོགས་པར་བྱེད་པའི་སྡེ་བཟང་པོ་དང་། གཟི་བརྗིད་དང་ལྡན་པ་དང་། དབང་དུ་མ་གྱུར་པ་མ་ཡིན་པས་ཡིད་མངོན་པར་དགའ་བ་དང་། རབ་ཏུ་གཏུམ་པ་མ་ཡིན་པ་དང་། གཟུགས་ཀུན་ནས་མངོན་པར་དགའ་བའོ། །འཐབ་བྲལ་གྱི་མངའ་བདག་དེ་དག་རྣམས་{{page:{number:1380,folio:148b,volume:70}}}དམྱལ་བ་བདུན་དུ་ལྷུང་ན་ས་ཇི་ལྟར་ལས་ཀྱི་ཞགས་པས་ལེགས་པར་བྱས་པ་དང་། ཉེས་པར་བྱས་པའི་ལས་ཀྱི་འབྲས་བུ་ལ་ལོངས་སྤྱོད་པར་གྱུར་པ་རྣམས། དེ་དག་ཡུལ་གྱི་མཆོག་རྣམས་ལ་ཉེ་བར་ལོངས་སྤྱད་ནས་ངོམས་པ་མེད་པས་སྲེད་པས་ཉེ་བར་བཅོམ་ནས་ལྷུང་བ་ཡིན་ནོ། །རེ་ཞིག་ལས་ཆེན་པོས་ནི་རང་སངས་རྒྱས་ལ་སེམས་བག་དང་ལྡན་ཞིང་བསྒོམས་པར་གྱུར་པས། ཞལ་ཟས་ཉེ་བར་བྱིན་པས་ལུས་ཞིག་ནས་མཐོ་རིས་བདེ་འགྲོ་རྣམས་ལས་འཐབ་བྲལ་གྱི་མངའ་བདག་ཉིད་ཐོབ་པར་གྱུར་ཏོ། །དེས་དེ་ལ་ལྷ་རྫས་ཀྱི་འདོད་པ་རྣམ་པ་དུ་མ་རྣམས་རྗེས་སུ་ལོངས་སྤྱད་ནས་ཡུལ་རྣམས་ལ་སྲེད་པར་གྱུར་པ་ཉིད་ཀྱིས་ལྷའི་རིས་དེ་ནས་དམྱལ་བ་ཐིག་ནག་ཏུ་མ་བྱིན་པར་ལེན་པས་ལྟུང་བར་གྱུར་ཏེ། དེས་ཡང་སྐྱེ་བ་གཞན་དག་ཞིག་ཏུ་སྨན་པར་གྱུར་ནས་ནད་པ་ལ་ཡང་དག་པ་མ་ཡིན་པས་ནོར་བླངས་པར་གྱུར་པ་ལས་དེའི་རྣམ་པར་སྨིན་པས་ཐིག་ནག་ཏུ་སྐྱེས་པར་གྱུར་ཏོ། །ལྷ་དེ་དག་རྣམས་ཀྱིས་འཐབ་བྲལ་གྱི་བདག་པོ་ལས་ཆེན་པོའི་ལས་བྱས་པ་རྣམས་མངོན་པར་མཐོང་བར་གྱུར་ནས་ཕུན་སུམ་ཚོགས་པར་བྱེད་པའི་སྡེ་བཟང་པོའི་དགེ་བ་དང་མི་དགེ་བའི་ལས་བྱས་པ་རྣམས་ལ་ཀུན་ཏུ་ལྟ་བར་བྱེད་དོ། །དགེ་བའི་ལས་གང་དག་རྣམས་ཀྱིས་དེ་འཐབ་བྲལ་གྱི་མངའ་བདག་ཏུ་གྱུར་པ་ཡང་ཇི་ལྟ་བར་མཐོང་བ་འདས་པའི་དུས་ན་དེས་དགེ་སློང་ནད་པ་ལ་རྫས་ཀྱི་སྦྱིན་པ་རབ་ཏུ་བྱིན་ཞིང་། རབ་ཏུ་མ་དང་བའི་ཡིད་ཀྱིས་སྙིང་ལ་བསྒོམས་པར་ནི་མ་གྱུར་ཏོ། །རྒྱུ་དེ་དང་རྐྱེན་དེས་ལུས་ཞིག་ནས་མཐོ་རིས་བདེ་འགྲོ་འཐབ་བྲལ་གྱི་མངའ་བདག་བྱས་པར་གྱུར་ཏོ། །དེ་སླར་ཡང་སྲེད་པའི་ཡུལ་གྱི་སྲེད་པའི་ཆུ་ཀླུང་གིས་ཁྱེར་བས་ལེགས་པར་བྱས་པའི་ལས་རྣམས་ཟད་པར་གྱུར་ནས་དམྱལ་བ་ངུ་འབོད་དུ་ལྟུང་ངོ་། །དེ་ཡང་བག་མེད་པར་གྱུར་པས་ཏེ། དེ་རྒྱལ་པོའི་རྒྱགས་པས་ཟིན་པར་གྱུར་པས་མིའི་འཇིག་རྟེན་དུ་སྐྱེས་པ་ན་འགྲོན་པོ་འོངས་པར་གྱུར་པ་མཆོག་ཏུ་སྐོམ་པས་གདུངས་པ་འོངས་པ་རྣམས་ལ་དྲེགས་པས་བུར་ཆང་བླུད་དོ། །དེས་དེ་དད་པས་བསྐྱེད་པའི་ཚུལ་ཁྲིམས་འཆལ་བར་སྐྱེས་པར་རང་གི་དོན་རྣམས་ལས་ཉམས་པར་གྱུར་ཏོ། །{{page:{number:1381,folio:149a,volume:70}}}མི་དགེ་བའི་ལས་དེས་ལྷུང་བར་གྱུར་ནས་ལུས་ཞིག་པ་དང་ལན་གྲངས་གཞན་ལ་མྱོང་བར་གྱུར་པའི་ལས་ཀྱིས་ངུ་འབོད་ཀྱི་དམྱལ་བ་ཆེན་པོར་སྐྱེས་སོ། །དེ་ལྟར་རྟོགས་པར་གྱུར་ཅིང་གཞན་འཐབ་བྲལ་གྱི་མངའ་བདག་གཉིས་པའི་ལས་དང་། ཆོས་དང་། སྡིག་པ་དང་། ངན་སོང་རྣམས་ཀྱང་མངོན་པར་ལེགས་པར་མཐོང་ནས་འཁོར་བ་འདི་ཐམས་ཅད་འབར་བར་མཐོང་བར་གྱུར་ཏོ། །ཞེས་དེ་ལྟར་ཡང་ཕན་ཚུན་དུ་རྗོད་པར་བྱེད་དེ། གང་བདག་ཅག་རྣམས་ལ་ནི་ཕ་མ་དང་མཚུངས་པར་གྱུར་པའི་གཞན་རྣམས་འགའ་ཞིག་གིས་ཀྱང་མ་བྱས་པ་དེ་འཐབ་བྲལ་གྱི་མངའ་བདག་མུ་སུ་ལུན་དྷ་འདིས་བྱས་ཏེ། དམྱལ་བ་རྣམས་དང་། ལེགས་པར་བྱས་པ་དང་། ཉེས་པར་བྱས་པའི་ལས་རྣམ་པ་དུ་མ་རྣམས་གང་ཡིན་པའི་འབྲས་བུ་རྣམ་པར་སྨིན་པ་དེ་དག་རྣམས་ཇི་ལྟ་བ་བཞིན་དུ་ལེགས་པར་བསྟན་ནོ། །ཕན་ཚུན་དུ་དེ་སྐད་ཅེས་སྨྲས་ནས། ཡང་གཞན་འཐབ་བྲལ་གྱི་བདག་པོ་རྣམས་ཤི་འཕོས་པ་རྣམས་བལྟ་བར་བྱ་བའི་དོན་དུ་དེ་དག་དང་ཐག་ཉེ་བར་འགྲོ་བར་བྱེད་དེ། ལས་དང་འབྲས་བུ་ལེགས་པར་བལྟ་བའི་དོན་དུ་མཆོད་རྟེན་གྱི་ལོགས་དེ་དག་རྣམས་ལ་བཅོམ་ལྡན་འདས་གསེར་ཐུབ་དེས་འཐབ་བྲལ་གྱི་མངའ་བདག་གཟི་བརྗིད་དང་ལྡན་པའི་ལས་དང་འབྲས་བུ་སྤྲུལ་པར་གྱུར་པ་རྣམས་ཇི་ལྟ་ཇི་ལྟ་བ་བཞིན་དུ་མཐོང་བར་གྱུར་ཏོ། །གཟི་བརྗིད་དང་ལྡན་པ་དེ་སྔོན་གྱི་དུས་ན་འཐབ་བྲལ་གྱི་མངའ་བདག་དེར་གྱུར་པ་ནི་དེས་སྔོན་ཡིད་རབ་ཏུ་དང་བར་གྱུར་པས་མཆོག་ཏུ་བཅོམ་པའི་མཚན་མོ་དམ་པའི་ཆོས་ཉན་པ་རྣམས་དང་། སངས་རྒྱས་བཅོམ་ལྡན་འདས་དང་། ཆོས་དང་དགེ་འདུན་ལ་ཡང་མར་མེ་རབ་ཏུ་སྦར་རོ། །དེ་རྒྱུ་དེ་དག་དང་། རྐྱེན་དེ་དག་དང་། གཞི་དེ་དག་གིས་ལུས་ཞིག་པར་གྱུར་ནས་མཐོ་རིས་བདེ་འགྲོའི་འཇིག་རྟེན་རྣམས་ལས་འཐབ་བྲལ་བ་རྣམས་ཀྱི་ནང་དུ་འཐབ་བྲལ་བའི་མངའ་བདག་གཟི་བརྗིད་དང་ལྡན་པ་ཞེས་བྱ་བར་གྱུར་ཏོ། །དེ་རིང་དུ་རྒྱལ་པོ་བྱས་ཏེ། ཇི་སྲིད་དུ་ཚེ་ཟད་ནས་ལུས་ཞིག་སྟེ། གཞན་ཡང་རྒྱལ་པོ་རིགས་བཞིའི་ལྷར་སྐྱེས་སོ། །དེ་དེ་ལས་ཤི་འཕོས་ནས་བྱང་ཕྱོགས་སྒྲ་མི་སྙན་དུ་སྐྱེས་སོ། །དེ་ལས་ཤི་འཕོས་ནས་གཞན་ཡང་སུམ་ཅུ་རྩ་གསུམ་གྱི་{{page:{number:1382,folio:149b,volume:70}}}ལྷར་སྐྱེས་སོ། །དེ་ལས་དེ་ཤི་འཕོས་ནས་ཀྱང་འཛམ་བུའི་གླིང་གི་རྒྱལ་པོ་རྫུ་འཕྲུལ་དང་ལྡན་པ་མཐུ་ཆེན་པོར་གྱུར་པར་སྐྱེས་སོ། །དེ་ལ་སྐྱེས་པར་གྱུར་པ་དེས་བག་མེད་པར་གྱུར་ནས་འདོད་པའི་དབང་གིས་རྨོངས་པས་སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་གཡེམ་པ་ལ་སོགས་པ་མི་དགེ་བར་གྱུར་པའི་མི་དགེ་བ་རྣམས་བསྒོམས་པའི་སེམས་རྐོ་ཏྲོག་ཏུ་གྱུར་པའི་ཕྱིར་ན། དེ་ལུས་ཞིག་པར་གྱུར་ནས་རབ་ཏུ་ཚ་བའི་དམྱལ་བ་ཆེན་པོར་སྐྱེས་སོ། །དེ་ལ་ཡང་དམྱལ་བའི་ལས་ཀྱིས་ཀུན་ནས་བསླང་བའི་སྡུག་བསྔལ་དཔེ་མེད་པ་རྣམ་པ་དུ་མ་དང་ལྡན་པ་རྣམ་པར་རྟོག་པ་བརྒྱ་སྟོང་དུ་གྱུར་པ་རྣམས་ཉེ་བར་འབྱུང་ངོ་། །དེ་ཡང་དེའི་སེམས་དགྲར་གྱུར་པས་བསླུས་པ་ཡིན་ནོ། །དེ་ནས་ལྷ་དེ་དག་གཞན་ཡང་དེའི་ཕུན་སུམ་ཚོགས་པ་དང་རྒུད་པས་བྱས་པའི་བདེ་བ་དང་སྡུག་བསྔལ་དུ་མ་རྣམས་མཐོང་བར་གྱུར་ནས་དེ་དག་རྣམས་ཕན་ཚུན་འདི་བཞིན་དུ་གཏམ་བྱེད་དེ། ཤིན་ཏུ་མི་བཟད་སྙིང་པོའི་སྟོབས། །སྟོབས་ཆེན་བསྲན་པར་མི་བཟོད་པ། །གང་གིས་བྱིས་པ་རྣམས་འཚེད་པའི། །ལས་རྣམས་སེམས་ཀྱིས་བྱེད་པ་ཡིན། །ལས་རྣམས་ཐམས་ཅད་སེམས་ཀྱི་རྒྱུས། །སྲིད་པ་ནས་ནི་སྲིད་པར་འབྱུང་། །གང་གིས་བྱིས་པ་རྣམ་འཚེད་པའི། །སྲིད་རབ་འཇུག་བྱེད་སྡུག་བསྔལ་ནི། །སྣ་ཚོགས་སྡུག་བསྔལ་རང་བཞིན་གྱི། །དྲག་པོ་བསྲན་དཀའ་སྟོབས་པོ་ཆེ། །ལས་ཀྱིས་འཇིག་རྟེན་འཕེལ་བྱེད་ཀྱང་། །སྐྱོ་བར་འགྱུར་བའང་མ་ཡིན་ནོ། །ལྷ་ཡི་འཇིག་རྟེན་ནས་ནི་མིར། །མི་ནས་ཕྱིས་ཀྱང་དམྱལ་བར་རོ། །དམྱལ་ནས་དུད་འགྲོའི་སྐྱེ་གནས་ལ། །དུད་འགྲོའི་འགྲོ་ལས་ཡི་དགས་སྐྱེར། །དེ་ལྟར་ལས་བུང་འཁོར་བས་ཕུག །སྐྱེ་དགུ་ལས་ནི་རླུང་བསྐྱོད་ནས། །འཁོར་ཡང་འགྲོ་བ་ཀུན་རྨོངས་པས། །འདི་ཡང་རྟོགས་པ་མ་ཡིན་ནོ། །དེ་ལྟར་ཚོགས་པ་རྒྱུ་བ་ན་རྣམ་པར་རྒྱུ་བའི་ལྷ་རྣམས་ཕན་ཚུན་དུ་གཏམ་བྱེད་དོ། །རྣམ་པ་དུ་མར་རྣམ་པ་སྣ་ཚོགས་པའི་ལས་ཀྱིས་བྱས་པ་གང་ཡིན་པ་དེ་དག་རྣམས་ཀྱང་ཡང་དག་པ་ཇི་ལྟ་བ་བཞིན་དུ་མཆོད་རྟེན་དེའི་ལོགས་ལ་བཅོམ་ལྡན་འདས་གསེར་ཐུབ་ཀྱིས་སྤྲུལ་པར་གྱུར་པ་དེ་ལ་ལས་དུ་མས་བྱས་པ་རྣམས་གསལ་བར་མངོན་དུ་མཐོང་ནས་གཞན་ཡང་དེ་ལས་གཞན་པའི་འཐབ་བྲལ་{{page:{number:1383,folio:150a,volume:70}}}གྱི་བདག་པོའི་དགེ་བ་དང་མི་དགེ་བས་བྱས་པའི་སྐྱེ་བ་རྣམ་པ་དུ་མ་རྣམས་ལྟ་བར་རྩོམ་མོ། །གཞན་ཡང་རྩིག་པའི་ལོགས་གཞན་ཞིག་ལ་ཀུན་ཏུ་བལྟ་བར་བརྩམས་པ་ན། དེ་ནས་གཏུམ་པ་མ་ཡིན་པའི་གཟུགས་ཞེས་བྱ་བའི་འཐབ་བྲལ་གྱི་མངའ་བདག་མཐོང་བར་གྱུར་ཏོ། །དེ་ལས་གང་གིས་འཐབ་བྲལ་བ་རྣམས་ཀྱི་མངའ་བདག་བྱས་པར་གྱུར་ནས། དེ་དག་མཐོང་བར་གྱུར་པ་ཇི་ལྟར་སྔོན་གྱི་དུས་ན་མིའི་འཇིག་རྟེན་དུ་མང་པོར་བྲམ་ཟེར་གྱུར་ནས་ཡང་དག་པའི་ལྟ་བས་ཚུལ་ཁྲིམས་བཟང་པོ་དང་ལྡན་པར་གྱུར་པས་བཙོན་ཁང་དུ་བཅིངས་པ་རྣམས་དང་། ཤིན་ཏུ་སྡུག་བསྔལ་བ་རྣམས་དང་། མགོན་མེད་པ་རྣམས་དང་། མུ་གེས་མནར་བ་རྣམས་ལ་སེམས་ཀྱིས་ཟིན་པར་བྱས་ཏེ། རབ་ཏུ་དང་བར་གྱུར་པའི་ཡིད་ཀྱིས་ཟས་བསོད་པར་གྱུར་པ་རབ་ཏུ་མང་པོ་རྣམས་བྱིན་ལ་སྡོམ་པ་ཡང་དུས་ཚིགས་ལ་བཟུང་ངོ་། །དེ་རྒྱུ་དེ་དང་། རྐྱེན་དེ་དང་། བཙོན་ར་ན་བཅིངས་པའི་མི་རྣམས་བཀྲོལ་བའི་གཞི་དེ་དག་རྣམས་ཀྱིས་དེ་ལུས་ཞིག་ནས་མཐོ་རིས་བདེ་འགྲོ་ལྷར་སྐྱེས་སོ། །དེ་ལྟར་སྦྱིན་བདག་བྲམ་ཟེ་དེ་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་རྣམས་ལས་འཐབ་བྲལ་བའི་བདག་པོར་གྱུར་ཏོ། །རབ་ཏུ་གཏུམ་པ་མ་ཡིན་པའི་གཟུགས་ཞེས་བྱ་བ་དེས་འཐབ་བྲལ་བ་རྣམས་ཀྱི་མངའ་བདག་བྱས་ནས་ལས་བྱས་པར་གྱུར་ནས་རབ་ཏུ་ཤི་འཕོས་ཏེ་མིར་སྐྱེས་པར་གྱུར་པ་ལ་རྫུ་འཕྲུལ་ཆེན་པོ་དང་ལྡན་པ་མཆོག་ཏུ་གཟི་བརྗིད་ཆེ་བའི་རྒྱལ་པོར་གྱུར་ཏོ། །དེ་དེར་རྒྱལ་པོར་བྱས་པར་གྱུར། ལུས་ཞིག་པ་ན་ཕྱིས་ཡང་སུམ་ཅུ་རྩ་གསུམ་པ་རྣམས་ཀྱི་ལྷར་སྐྱེས་སོ། །དེ་དེ་ལ་རྣམ་པ་དུ་མར་བདེ་བ་ཆེན་པོ་རྣམས་ལ་ཉེ་བར་ལོངས་སྤྱད་ནས་དུས་རྣམས་འདས་པ་དང་། རབ་ཏུ་ཤི་འཕོས་པར་གྱུར་ཏེ། ལྷ་མ་ཡིན་དུ་སྐྱེས་པར་གྱུར་ནས་རྫུ་འཕྲུལ་ཆེ་བ་དང་། སྟོབས་ཆེན་པོ་དང་ལྡན་པར་གྱུར་ཏོ། །དེ་དེ་ལས་ཀྱང་ཤི་འཕོས་པར་གྱུར་ཏེ་སླར་ཡང་མིར་སྐྱེས་ནས་སྟོབས་ཆེན་པོ་དང་ལྡན་པའི་ཁྱིམ་བདག་ནོར་ཆེ་བར་གྱུར་ཏོ། །དེ་ལས་ཀྱང་ཤི་འཕོས་པར་གྱུར་ནས་ཕྱིས་ཡང་བ་ལང་སྤྱོད་པ་རྣམས་ཀྱི་གླིང་གི་མིར་སྐྱེས་སོ། །དེ་ལས་ཀྱང་ཤི་འཕོས་པར་གྱུར་ནས་སླར་ཡང་མི་རྣམས་ལས་ཡུལ་ཆུང་གི་སྐྱེ་བོར་སྐྱེས་སོ། །དེས་སེམས་{{page:{number:1384,folio:150b,volume:70}}}ཡང་མོར་གྱུར་པས་སྲོག་གཅོད་པ་བྱས་ཏེ་རི་དགས་ཤོར་བར་གྱུར་ནས་རི་དགས་རྣམས་མཚོན་ཆ་དང་རྫོགས་ཀྱིས་རྨས་ཤིང་རྨས་པར་བྱས་ཤིང་བསད་དོ། །དེ་རྒྱུ་དེ་དང་། རྐྱེན་དེ་དང་། གཞི་དེ་རྣམས་ཀྱིས་ལུས་ཞིག་པ་ན་ངན་སོང་དུ་ལྟུང་བར་གྱུར་ནས་དམྱལ་བ་ཡང་སོས་སུ་སྐྱེས་ཏེ། མེ་ཕལ་ཆེན་པོ་རྣམས་ཀྱིས་སྲེག་པར་བྱེད་དོ། །གཟེར་ཟུག་རྣམས་ཀྱང་རྣམ་པ་དུ་མར་དྲག་པ་དང་། རྩུབ་པ་དང་། ཚ་བ་ཉམས་སུ་མྱོང་བར་གྱུར་ཏེ། དེས་མི་དགེ་བའི་ལས་དྲག་པོ་རྣམས་བྱས་པའི་ཕྱིར་རོ། །དེའི་ལས་ཀྱི་རྣམ་པར་སྨིན་པ་དེ་དག་ལེགས་པར་མངོན་པར་མཐོང་ནས་གཞན་ཡང་ཚོགས་པ་རྒྱུ་བའི་ས་ན་སྤྱོད་པའི་ལྷ་དེ་དག་རྣམས་ཀྱིས། བཅོམ་ལྡན་འདས་གསེར་ཐུབ་དེས་མཛད་པའི་མཆོད་རྟེན་དེའི་ནང་གང་ཡིན་པར་རྣམ་པ་དུ་མ་དང་། རྣམ་པར་རྟོག་པ་དུ་མར་ལས་དེ་དག་རྣམས་དམིགས་པ་དེར་ཉེ་བར་ཕྱིན་ནས་སླར་ཉིད་ཀྱང་ལས་ཀྱིས་བྱས་པ་དེ་དག་རྣམས་ལྟ་བར་འདོད་པས། དེ་དེར་ཕྱིན་པར་གྱུར་པ་ན་ཤིན་ཏུ་ངོ་མཚར་བར་གྱུར་པ་རྩིག་པའི་ལོགས་ལ་སྐྱེས་པ་རྣམས་རབ་ཏུ་མཐོང་བར་གྱུར་པ་ནི་ཀུན་ནས་མངོན་པར་དགའ་བ་ཞེས་བྱ་བའི་འཐབ་བྲལ་བ་རྣམས་ཀྱི་མངའ་བདག་ཏུ་གྱུར་པའོ། །ལས་ཀྱི་རྣམ་པར་སྨིན་པ་གང་དག་གིས་དེར་སྐྱེས་པར་གྱུར་པ་ཡང་དེ་ཉིད་ལ་ལེགས་པར་མཐོང་བ་ཇི་ལྟར་སྐྱེ་བ་གཞན་ཅིག་ལ་མིར་གྱུར་པ་ན་དགེ་བའི་སེམས་སུ་གྱུར་པས་རྟག་ཏུ་བླ་མ་རྣམས་མངོན་པར་བརྗོད་པས་ཕྱག་འཚལ་བ་དང་། མངོན་དུ་ལྡང་བ་དང་། ཐལ་མོ་སྦྱར་བའི་ལས་རྣམས་འཇིགས་ཤིང་ཞུམ་པར་འགྱུར་བས་བྱེད་པ་དང་། རྟག་པར་ཡང་མཆོད་རྟེན་རྣམས་ལ་ལེགས་པར་བྱི་དོར་དང་། བྱུག་པ་དང་། སྐྱེ་བ་རྣམས་ལེགས་པར་བྱས་པ་དང་། རྟག་ཏུ་ཡང་དགེ་སྦྱོང་དང་བྲམ་ཟེ་རྣམས་ལ་དད་པས་ཇི་ལྟ་བ་བཞིན་དུ་སྦྱིན་པ་བྱིན་པ་དང་། རྟག་པར་ཡང་འདིས་གློ་བུར་དུ་འོངས་པ་དང་། ནད་པ་རྣམས་ལ་སེམས་རབ་ཏུ་དང་བ་དང་། བཀུར་སྟི་དང་བཅས་པས་རྐྱེན་ཉེ་བར་གཞག་པར་གྱུར་པའི་ལས་དེས་ལུས་ཞིག་པ་ན་མཐོ་རིས་བདེ་འགྲོ་རྣམས་ལས་འཐབ་བྲལ་བའི་མངའ་བདག་ཏུ་སྐྱེས་པར་གྱུར་ཏེ། ཀུན་ནས་མངོན་པར་དགའ་བ་ཞེས་བྱ་བའི་རང་བཞིན་ནོ། །དེ་ལྟར་ཀུན་ནས་མངོན་པར་དགའ་བ་དེའི་ལུས་{{page:{number:1385,folio:151a,volume:70}}}ལས་ཁ་དོག་རྣམ་པ་སྣ་ཚོགས་པའི་འོད་རྣམས་གཟུགས་རྣམ་པ་སྣ་ཚོགས་པར་གྱུར་པས་སྐྱེ་བོ་སྣ་ཚོགས་རབ་ཏུ་ཚིམ་པར་བྱེད་པ་བརྒྱ་ཕྲག་རྣམས་ཀྱང་ཀུན་ཏུ་འཕྲོའོ། །རིན་པོ་ཆེ་རྣམས་ཐམས་ཅད་ཀྱང་ཟིལ་གྱིས་མནན་ཅིང་གཟུགས་དཔེ་མེད་པས་ལྷའི་ཚོགས་ཐམས་ཅད་ཟིལ་གྱིས་མནན་ནས་ཀུན་ཏུ་སྣང་བར་བྱེད་དོ། །ཇི་ལྟར་གང་གི་ཕྱིར་ཡང་འཛམ་བུའི་གླིང་གི་མི་རྣམས་ཀྱི་དྲུང་ན་ཟླ་བས་ནི་ཀུན་ནས་གསལ་བར་བྱེད་དོ། །དེ་བཞིན་དུ་འཐབ་བྲལ་གྱི་ལྷ་རྣམས་ཐམས་ཅད་ཀྱི་ནང་ན་ཀུན་ནས་མངོན་པར་དགའ་བ་འདི་མཛེས་པར་གྱུར་པ་ཡིན་ཏེ། གཟི་བརྗིད་དང་ལྡན་པར་དུས་ཡུན་རིང་དུ་འདོད་པའི་ཡོན་ཏན་ལྔ་དང་ཡང་དག་པར་ལྡན་པས་བདེ་བ་རྣམས་ཉེ་བར་ལོངས་སྤྱད་ནས་ཤི་འཕོས་སོ། །དེ་ལས་དེ་དག་ཉིད་ཀྱི་ལྷག་མ་རྣམས་ཀྱིས་འཛམ་བུའི་གླིང་དུ་རྒྱལ་པོར་གྱུར་ཏེ། ཡུལ་ལྗོངས་བརྒྱ་ལ་མངའ་སྒྱུར་བར་གྱུར་ཏོ། །དེ་དེར་སྐྱེས་པར་གྱུར་པ་ན་སེམས་གཡོ་བར་གྱུར་པས་རི་དགས་བཤོར་རོ། །དེ་རྒྱུ་དེ་དག་གིས་དམྱལ་བ་ཡང་སོས་སུ་སྐྱེས་སོ། །དེ་ལས་ཤི་འཕོས་ནས་ཀྱང་བྱ་ངང་པར་སྐྱེ་བར་འགྱུར་རོ། །དེ་དག་རྣམས་དེའི་ལས་ཀྱིས་བྱས་པ་རྣམས་ཉེ་བར་རྟོགས་ནས། གཞན་ཡང་ལས་ཀྱིས་བྱས་པའི་ངོ་མཚར་བར་གྱུར་པ་གཞན་ཅི་ཞིག་འབྱུང་བར་འགྱུར་སྙམ་ནས་དེ་དག་རྣམས་རྩིག་ལོགས་དེ་ཉིད་ཀྱི་ཡུལ་ཕྱོགས་གཞན་ལ་མངོན་པར་རྟོགས་པར་བྱེད་དོ། །དེ་ནས་སླར་ཡང་ལྷ་དེ་དག་རྣམས་མཆོད་རྟེན་དེའི་རྩིག་ལོགས་ལ་རྗེས་སུ་སོང་ནས་ལྟ་བར་བྱེད་པ་ན། དེ་ལ་མུ་སུ་ལུན་དྷ་ཞེས་བྱ་བ་འཐབ་བྲལ་གྱི་བདག་པོ་ཆོས་དང་ལྡན་པ་ཆོས་ཀྱི་རྗེས་སུ་ཀུན་ནས་འཇུག་པ། འདོད་པ་རྣམས་ཀུན་ཏུ་སྟེན་པར་མི་བྱེད་པ། ཆོས་ཀྱི་མཆོག་གིས་སེམས་ཅན་རྣམས་ཐམས་ཅད་ལ་ཕན་པར་རྗེས་སུ་འཇུག་པར་བྱེད་པ་མཐོང་བར་གྱུར་ཏེ། ལས་ཀྱིས་བྱས་པ་རྣམས་ཀུན་ཏུ་རིག་པའི་ཕྱིར་ན་ལྷ་རྣམས་ཀྱི་བདག་པོར་གྱུར་ནས་ཀྱང་བག་མེད་པས་རྣམ་པར་རྒྱུ་བར་མི་བྱེད་དོ། །དེའི་ལས་ཀྱི་རྣམ་པར་སྨིན་པ་རྣམས་ཀྱང་རྗེས་སུ་མཐོང་བར་གྱུར་པ་ལ་དད་པ་དང་ལྡན་པས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་ལ། དེ་རབ་ཏུ་བྱུང་བར་གྱུར་ནས་ཀྱང་ཕྱིར་ཞིང་ཉིད་དུ་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་{{page:{number:1386,folio:151b,volume:70}}}པར་ལྟ་བར་གྱུར་ནས། ཚངས་པར་སྤྱོད་པ་ཡོངས་སུ་རྫོགས་པར་སྤྱད་པ་དེའི་ལུས་ཞིག་པར་གྱུར་པ་ན་བདེ་འགྲོ་མཐོ་རིས་ཀྱི་འཇིག་རྟེན་ལས་གཞན་འཕྲུལ་དབང་བྱེད་པ་རྣམས་ཀྱི་རྒྱལ་པོ་ཟིལ་གྱིས་མི་ནོན་པ་ཞེས་བྱ་བར་གྱུར་ཏོ། །དེ་དེ་ལས་རབ་ཏུ་ཤི་འཕོས་པར་གྱུར་ནས་ཀྱང་གླིང་བཞི་པའི་འཁོར་ལོས་སྒྱུར་བའི་རྒྱལ་པོར་གྱུར་ཏོ། །དེ་ལས་ཀྱང་རབ་ཏུ་འཕོས་པར་གྱུར་ནས་གཞན་ཡང་རྒྱལ་ཆེན་རིས་བཞིའི་ལྷར་སྐྱེས་སོ། །དེ་ལས་རབ་ཏུ་ཤི་འཕོས་པར་གྱུར་ནས་གཞན་ཡང་སྐྱིད་པ་ཆེན་པོ་དང་ལྡན་པ་ནོར་ཆེན་པོ་དང་ལྡན་པའི་ཁྱིམ་བདག་ཏུ་གྱུར་པ་དང་། དཔག་ཚད་སྟོང་ལ་དབང་བའི་རྒྱལ་པོར་གྱུར་ཏོ། །དེ་དེ་ལས་ཀྱང་རབ་ཏུ་འཕོས་ནས་གཞན་ཡང་ཤར་གྱི་ལུས་འཕགས་པོའི་གླིང་གི་རྒྱལ་པོར་གྱུར་ཏེ། མཐུ་སྟོབས་མཆོག་ཏུ་ཆེ་བ་དང་ལྡན་པར་གྱུར་ཏོ། །དེ་དེ་ལས་ཀྱང་རབ་ཏུ་ཤི་འཕོས་ནས་སླར་ཡང་མཆོག་ཏུ་རྫུ་འཕྲུལ་ཆེ་བ་དང་། མཆོག་ཏུ་སྟོབས་དང་ལྡན་པའི་ལྷར་སྐྱེས་པར་གྱུར་ཏོ། །དེ་ལས་ཀྱང་རབ་ཏུ་ཤི་འཕོས་ནས་སླར་ཡང་བདེ་བ་ཆེ་བར་གྱུར་པ། ནོར་ཆེ་བར་གྱུར་པའི་ཁྱིམ་བདག་མཆོག་ཏུ་སྦྱིན་པ་དང་། ཚུལ་ཁྲིམས་དང་། ཤེས་རབ་རྣམས་ཕུན་སུམ་ཚོགས་པར་གྱུར་ཏོ། །སྐྱེ་བ་གཞན་དག་རྣམས་གང་དང་གང་དག་ཏུ་སྐྱེས་པར་གྱུར་པ་ན་དེ་དེ་དག་རྣམས་སུ་ཡང་སྦྱིན་པ་དང་། ཚུལ་ཁྲིམས་དང་། ཤེས་པ་དང་ལྡན་པར་ཀུན་ཏུ་གནས་སོ། །དེ་ནས་དེ་ལས་རབ་ཏུ་ཤི་འཕོས་པར་གྱུར་ནས་ཀྱང་སྦྱིན་པ་དང་། ཚུལ་ཁྲིམས་དང་། ཤེས་རབ་ཀྱི་རྒྱུད་དེ་དག་ཉིད་ཀྱིས་རྣམ་པར་ལངས་པར་གྱུར་ཅིང་ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་བདག་པོར་ཉེ་བར་སྐྱེས་པར་གྱུར་ཏེ་མིང་ནི་མུ་སུ་ལུན་དྷ་ཡིན་ནོ། །དེ་ལས་དེ་དག་རྣམས་ཉིད་ཀྱི་རྒྱུན་རྣམས་ལེགས་པར་བསྒོམས་པར་གྱུར་ཅིང་སེམས་ཀྱིས་ཀྱང་ལས་རྣམས་ལེགས་པར་ཡོངས་སུ་སྦྱང་བ་བྱས་པར་གྱུར་པས་བག་དང་ལྡན་པར་གྱུར་ཏོ། །འདོད་པ་རྣམས་ཀྱིས་འཕྲོགས་པར་མི་འགྱུར་བ་དང་། ཡུལ་རྣམས་ཀྱིས་ཀྱང་སེམས་ཉེ་བར་བཅོམ་པ་མ་ཡིན་ལ། མཆོག་ཏུ་བདག་དང་གཞན་ལ་ཕན་པར་བྱེད་པར་གྱུར་པ་དེའི་དགེ་བའི་ལས་ཀྱི་མཐའ་རྣམས་ལ་སྤྱད་པར་གྱུར་པ་འདིའི་བཀའ་དྲིན་འདི་དག་གིས་ལྷ་མང་པོ་རྣམས་{{page:{number:1387,folio:152a,volume:70}}}ཀྱང་འདོད་པའི་དབང་དུ་དང་། འདོད་པས་ཟིལ་གྱིས་གནོན་པར་ཡང་མི་འགྱུར་རོ། །དེ་ནས་དེའི་ཚེ་ལྷ་དེ་དག་ཚིགས་སུ་བཅད་པ་བརྗོད་པ། ཇི་ལྟར། དགེ་བ་རྗེས་སུ་སྤྱོད་པ་ནི། །དགེ་ནས་དགེ་བར་རྟག་ཏུ་འགྱུར། །བསྐལ་པ་བྱེ་བ་སྟོང་དུ་ཡང་། །དགེ་བ་ཡོངས་སུ་ཆུད་མི་འཛའ། །ཚུལ་ཁྲིམས་རྟག་ཏུ་ལེགས་བསྡམས་དང་། །ཤེས་རབ་ཀྱང་ནི་རྗེས་སུ་འཕེལ། །དེ་ནི་སྲིད་ལས་ངེས་འབྱིན་པའི། །སྦྱིན་པ་ཡང་ནི་རྟག་ཏུ་བྱིན། །མི་ཡི་སྦྱིན་ལ་སོགས་གསུམ་གྱིས། །སྐྱོན་གསུམ་རབ་ཏུ་འཇོམས་པར་བྱེད། །དེ་ཕྱིར་སྐྱོན་རྣམས་ཡོངས་སྤོང་ལ། །རབ་ཏུ་བརྩོན་པས་ཡོན་ཏན་སྟེན། །ལྷ་རྫས་འདོད་པ་ཕུན་ཚོགས་ཀྱང་། །ཡུལ་གྱིས་གང་ཞིག་འཇོམས་མིན་དང་། །དམྱལ་བར་ཀུན་ཏུ་སྐྱེ་འགྱུར་ཡང་། །གང་ཕྱིར་ཆོས་ལས་ལྡོག་པ་མིན། །འདི་ནི་ཆོས་ལྡན་ཤེས་པར་གྱིས། །བྱིས་པ་རྣམས་ནི་བཟློག་པ་ཡིན། །ཆོས་དང་ཚུལ་ཁྲིམས་ལེགས་པར་སྟེན། །རབ་ཏུ་བརྩོན་པས་ཤེས་རབ་རྩོམ། །སྲིད་སྐྱེས་སྡུག་བསྔལ་རྣམ་འཇོམས་པར། །ཇི་བཞིན་ཉི་མའི་ཞབས་བཞེད་དོ། །ཤིན་ཏུ་མཐོ་བའི་ཆོས་ལྡན་གང་། །དེ་ལ་ལྷས་ཀྱང་ཕྱག་བྱེད་དོ། །སྐྱེ་བ་གཞན་ནི་ཐོབ་ནས་ཀྱང་། །མྱུར་དུའང་མྱ་ངན་འདའ་བར་འགྱུར། །དེ་ལྟར་ལྷ་ཡི་ཆོས་གང་གི། །མཚན་ཉིད་དེ་ཉིད་ཤེས་གྱུར་གང་། །སྐྱེས་བུ་དེ་ནི་སྲིད་གྲོལ་ནས། །ཕ་རོལ་འགྲོ་བ་འགྲོ་བར་འགྱུར། །བཟོད་དང་སྙན་པར་སྨྲས་ནས་ནི། །འབྱུང་པོ་ཐམས་ཅད་སྙིང་རྗེས་འཛིན། །སྦྱིན་པ་ཡང་ནི་གཏོང་བ་ཡི། །ལམ་དེ་དག་ནི་ཞི་བ་ཡིན། །རབ་གཏུམ་སྡིག་པ་སྟེན་པ་གང་། །ལེ་ལོ་ཤིན་ཏུ་སྟེན་པ་དང་། །ཁྲོན་མ་ཆོས་ལ་རྣམ་ཞེ་སྡང་། །དམྱལ་བར་ཉེ་བར་འགྲོ་བ་ཡིན། །གང་དང་དེས་ཀྱང་མགུ་མི་འགྱུར། །གང་དང་དེ་ལའང་ཁྲོ་བར་བྱེད། །གང་དང་དེ་ལ་ཀུན་ཏུ་ཆགས། །རྨོངས་པ་ཞེས་ནི་དེ་ལ་བརྗོད། །དགེ་བ་སྤངས་པའི་མི་དགེ་བ། །སྡིག་པའི་ཆོས་ཀྱིས་རྨོངས་པ་ཡིན། །གང་ལ་སྡིག་པས་རྣམ་འཚེད་པའི། །རྨོངས་པ་དམྱལ་བར་ཁྲིད་པ་ཡིན། །ཆོས་སྤྱོད་དགེ་བ་རྗེས་སུ་ཚོལ། །རྟག་ཏུ་འདོད་པ་རྣམ་སྤོང་བ། །མུ་སུ་ལུན་དྷ་འཐབ་བྲལ་སྲིད། །ཉོན་མོངས་ཟད་པར་སྤྱོད་པ་ཡིན། །{{page:{number:1388,folio:152b,volume:70}}}དེ་ལྟར་ཚོགས་པ་རྒྱུ་བ་ན་རྣམ་པར་སྤྱོད་པའི་ལྷ་དེ་དག་རྣམས་ཕན་ཚུན་དུ་གཏམ་བྱེད་དོ། །ཡུལ་གྱི་སྲེད་པའི་འཇིགས་པ་འཇིགས་སུ་རུང་བ་སྡུག་བསྔལ་དེ་དག་རྣམས་ཐམས་ཅད་མངོན་སུམ་དུ་གྱུར་པར་མངོན་པར་མཐོང་བར་གྱུར་པ་དང་། གཞན་ཡང་མུ་སུ་ལུན་དྷ་དེ་ཉིད་དང་བཅས་པའི་ཚོགས་པ་རྒྱུ་བའི་ས་ན་རྣམ་པར་སྤྱོད་པའི་ལྷ་དེ་དག་མཆོད་རྟེན་དེ་ཉིད་ཀྱི་རྩིག་ལོགས་ལ་ལྟ་བར་རྩོམ་པར་གྱུར་ཅིང་ཤི་འཕོས་ནས་ཀྱང་འཐབ་བྲལ་གྱི་མངའ་བདག་འདི་གང་དུ་སྐྱེ་བར་འགྱུར། འདིའི་འགྲོ་བ་ནི་གང་དུ་འགྱུར་སྙམ་པས་དེ་དག་རྣམས་སླར་ཡང་རྩིག་པའི་ཡུལ་ཕྱོགས་དེ་ལ་ལྟ་བར་རྩོམ་མོ། །དེ་ནས་ལྷ་དེ་དག་རྣམས་ལྷའི་རིས་དེ་ལས་ཤི་འཕོས་པར་གྱུར་ནས་མུ་སུ་ལུན་དྷ་དེ་དང་ལྷན་ཅིག་ཏུ་ཐམས་ཅད་ཀྱང་བྱམས་པའི་གསུང་རབ་ལ་འཛམ་བུའི་གླིང་དུ་སྐྱེ་བར་འགྱུར་བ་མཐོང་སྟེ། ཐམས་ཅད་ཀྱང་དབང་པོ་ཚང་བ་དང་། ཐམས་ཅད་ཀྱང་རིགས་ཆེན་པོར་སྐྱེ་བ་དང་། ཐམས་ཅད་ཀྱང་ཕན་ཚུན་ལྷན་ཅིག་ཏུ་ཡུལ་གཅིག་ཏུ་སྐྱེ་བ་དང་། ཐམས་ཅད་ཀྱང་ཕན་ཚུན་དུ་མཆོག་ཏུ་སྙིང་དགའ་བར་འགྱུར་བ་དང་ཡང་དག་པར་ལྡན་པ་དང་ཁྱིམ་ཆེན་པོར་ལེགས་པར་སྐྱེ་བ་དང་། ནོར་ཆེན་པོའི་ཁྱིམ་དང་། ཡོན་ཏན་ཆེན་པོ་དང་ལྡན་པ་དང་། བདག་ཉིད་ཀྱི་སྐྱེ་བ་བཟང་པོར་གྱུར་པར་མཐོང་ངོ་། །མུ་སུ་ལུན་དྷ་ནི་ཡུལ་དེ་ཉིད་ཀྱི་རྒྱལ་རིགས་ཤིང་སཱ་ལ་ཆེན་པོར་སྐྱེ་བར་འགྱུར་ཞིང་ནོར་ཆེན་པོ་དང་ལྡན་པ་དང་། མཐུ་སྟོབས་ཆེ་བར་གྱུར་པ་དང་། སྐྱེ་བོ་ཐམས་ཅད་ཀྱིས་མཆོད་པ་དང་། བྱེ་བ་ཕྲག་བརྒྱ་སྟོང་གི་རིན་པོ་ཆེས་གང་བར་གྱུར་པ་དེར་སྐྱེས་པའི་བུ་ཐུ་བོ་འདིའི་མིང་ཡང་ཚུལ་ཁྲིམས་བཟང་པོའོ། །དུས་དེའི་ཚེ་ན་བཅོམ་ལྡན་འདས་བྱམས་པའི་ཞལ་སྔ་ནས་ཆོས་སྟོན་པར་མཛད་དེ། ཐབས་སུ་གྱུར་པའི་མྱ་ངན་ལས་འདས་པའི་གྲོང་ཁྱེར་དུ་འགྲོ་བར་བྱེད་པ། འཕགས་པའི་བདེན་པ་བཞིའི་ཡོན་ཏན་དང་ལྡན་པ། དང་པོར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ་དང་། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བའི་ཆོས་སྟོན་པར་མཛད་པ་ནི་འདི་ལྟ་སྟེ། འདི་ནི་གཟུགས་སོ། །འདི་ནི་གཟུགས་ཀུན་འབྱུང་བའོ། །འདི་ནི་གཟུགས་འགོག་པའོ། །འདི་ནི་གཟུགས་འགོག་པར་འགྲོ་བའི་{{page:{number:1389,folio:153a,volume:70}}}ལམ་མོ། །དེ་བཞིན་དུ་ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་རྣམས་ལ་ཡང་རྒྱ་ཆེར་མཚན་ཉིད་སྟོན་པར་མཛད་དོ། །སེམས་ཅན་ཐམས་ཅད་བདེ་ལེགས་སུ་བྱེད་པ། ཉོན་མོངས་པ་མེད་པ། མྱ་ངན་ལས་འདས་པའི་གྲོང་ཁྱེར་དུ་ལེགས་པར་འཇུག་པར་བྱེད་པ། འགྲོ་བ་ཐམས་ཅད་སྒྲིབ་པ་མེད་པར་མཛད་པའི་ཆོས་སྟོན་པར་མཛད་དོ། །དེ་ནས་ཚུལ་ཁྲིམས་བཟང་པོས་དེ་ལྟར་བཅོམ་ལྡན་འདས་བྱམས་པ་ཆོས་སྟོན་པར་མཛད་པ་ཐོས་པར་གྱུར་པ་ནས་སྔ་མ་བཞིན་ཏེ། དེ་དག་རྣམས་ཀྱིས་ཀྱང་དེ་དང་ལྷན་ཅིག་ཏུ་དེ་ཁོ་ན་བཞིན་ཐོས་པར་གྱུར་ཏོ། །དེ་ནས་དེ་དག་རྣམས་སྔོན་གོམས་པའི་དགེ་བའི་ལས་རྣམས་ཀྱིས་ལེགས་པར་བསྐུལ་བར་གྱུར་པས་ཕན་ཚུན་དུ་གཏམ་སྐད་བསྟུན་ནས། དེ་དག་ཐམས་ཅད་ཀྱང་གང་ན་ཚུལ་ཁྲིམས་བཟང་པོ་ཡོད་པ་དེར་ཉེ་བར་འོངས་པར་གྱུར་ཏོ། །སྟོང་ཕྲག་ཉི་ཤུ་པོ་དེ་དག་རྣམས་ཐམས་ཅད་ཀྱང་ཚུལ་ཁྲིམས་བཟང་པོ་ལ་གྲོས་བྱེད་པར་འགྱུར་ཏེ། རྒྱས་པར་ནི་སྔ་མ་བཞིན་ནོ། །དེ་ནས་དེ་དག་རྣམས་ཀྱིས་གཙོ་བོས་ཐོས་པར་གྱུར་ཅིང་སྔོན་གྱི་དགེ་བའི་ལས་ཀྱིས་ལེགས་པར་བསྐུལ་ནས་ཐབས་ཅིག་ཁོ་ནར་ལངས་ཏེ། ཡི་རངས་པར་གྱུར་པས་ལེགས་པར་གུས་པ་སྐྱེས་ཤིང་དགའ་བར་གྱུར་པས་བཞིན་གྱི་མདངས་རབ་ཏུ་དང་བ་དང་ལྡན་པར་གྱུར་ནས། ཐམས་ཅད་དང་ཡང་དག་པར་ལྡན་པ་རྣམས་གང་ན་བཅོམ་ལྡན་འདས་བྱམས་པ་བཞུགས་པ་དེར་བློ་རྣམ་པར་རྒྱས་པ་རྣམས་ཀྱིས་བརྒྱ་བྱིན་ཡོངས་སུ་བསྐོར་བ་བཞིན་དུ་ཉེ་བར་ལེགས་པར་འགྲོ་བའོ། །དེ་ནས་བཅོམ་ལྡན་འདས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཉེ་བར་མཛེས་པར་གྱུར་པའི་སྐུ་བྱ་བ་ནི་རྒྱས་པར་ཏེ། ཆོས་སྟོན་པར་མཛད་པར་རྒྱང་རིང་བ་ཉིད་ནས་མཐོང་སྟེ། ལྷ་དང་མིར་བཅས་པའི་སྐྱེ་དགུ་རྣམས་ལ་ཕན་པ། དགེ་སྦྱོང་དང་བྲམ་ཟེར་བཅས་པའི་ཚོགས་ཀྱི་སྐྱེ་དགུ་རྣམས་ཀྱིས་ཡོངས་སུ་བསྐོར་ཅིང་མདུན་དུ་བདར་ཏེ། ཐོག་མ་བར་དང་ཐ་མར་དགེ་བའི་ཆོས་སྟོན་པར་མཛད་པ་ནི་མཚོ་བཞིན་དུ་རབ་ཏུ་དང་བར་གྱུར་པ། ཤིན་ཏུ་རྙོག་པ་མེད་པ། སྡུག་བསྔལ་ཐམས་ཅད་ཟད་པར་བྱེད་པ། འཁོར་བ་ཐམས་ཅད་ཀྱི་འཆིང་བ་རྣམས་གཏན་ནས་གྲོལ་བར་བྱེད་པ་མྱ་ངན་ལས་འདས་པའི་{{page:{number:1390,folio:153b,volume:70}}}མཐར་ཐུག་པར་གྱུར་པའི་ཆོས་རྣམས་སྟོན་པར་མཛད་དོ། །འཁོར་འདི་དག་རྣམས་ནི་ཤིན་ཏུ་ཟབ་པར་གྱུར་པས་རྒྱ་མཚོ་ལྟ་བུའོ། །དེ་ནས་བཅོམ་ལྡན་འདས་ཀྱིས་རིང་བ་ཉིད་ནས་སྐྱེ་བོའི་ཚོགས་ཀྱིས་ཡོངས་སུ་བསྐོར་བ་མངོན་པར་གཟིགས་ནས་འདི་སྐད་ཅེས་བཀའ་སྩལ་ཏེ། འཐབ་བྲལ་གྱི་བདག་པོ་མུ་སུ་ལུན་དྷ་མགོ་བོས་ཞབས་དག་ལ་ལེགས་པར་ཕྱག་འཚོལ་ཅིག །འཁོར་དང་བཅས་པ་རྣམས་ཀུན་ནས་འོངས་པ་ལེགས་པར་འོངས་སམ། ཚངས་པར་སྤྱོད་པ་ལེགས་པར་སྤྱད་དམ། ཆོས་ལ་ཁྱོད་ཀྱི་དབང་པོ་ཡོངས་སུ་སྨིན་པར་གྱུར་ཏམ། མི་དགེ་བའི་ལས་མང་པོ་རྣམས་བསྲབས་པར་བྱས་ཤིང་གཏན་ནས་ཟད་པར་བྱས་སམ། འདོད་པ་བསྟེན་པ་རྣམས་ཡོངས་སུ་སྤངས་པར་གྱུར་ཏམ། ང་ནི་སྡུག་བསྔལ་དེ་དག་རྣམས་མཐར་བྱེད་པའི་དུས་སུ་ཕྱིན་ནོ། །དེས་དེ་བཞིན་དུ་དེ་བཞིན་གཤེགས་པས་བཀའ་སྩལ་པ་རྣམས་དེ་ལྟར་ཐོས་ནས་ཡིད་རབ་ཏུ་དགའ་ཞིང་གུས་པ་ལེགས་པར་སྐྱེས་པར་གྱུར་ཏོ། །དེ་ལྟར་གྱུར་པས་འཁོར་བ་ཐམས་ཅད་ཀྱི་ཟམ་པར་གྱུར་པའི་དེ་བཞིན་གཤེགས་པའི་གཟུགས་དཔེ་མེད་པར་གྱུར་པ་ལེགས་པར་མངོན་པར་མཐོང་ནས་མགོ་བོས་ཞབས་ལ་ལེགས་པར་གཏུགས་ཤིང་མངོན་པར་མཐོང་བའི་མཐའ་གཅིག་ཏུ་འདུག་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་འཁོར་བར་འཇུག་པ་ནི་ཟད་ལགས་སོ། །དེ་ནས་བཅོམ་ལྡན་འདས་ཀྱིས་གང་གིས་སྟོང་ཕྲག་ཉི་ཤུ་པོ་འདི་དག་རྣམས་ཟག་པ་ཟད་པར་འཁྲིད་པར་བྱེད་པའི་རྣམ་པ་དེས་ཆོས་སྟོན་ཏེ། གང་དག་ལྷའི་འཇིག་རྟེན་དུ་དེའི་ལྷན་ཅིག་སྤྱོད་པར་གྱུར་པ་རྣམས་སོ། །དེ་ལྟར་མུ་སུ་ལུན་དྷ་དང་བཅས་པ་རྣམས་ཀྱིས་བཅོམ་ལྡན་འདས་གསེར་ཐུབ་ཀྱིས་ཡོངས་སུ་སྤྲུལ་པའི་མ་འོངས་པ་ཐམས་ཅད་ཇི་ལྟ་བ་བཞིན་དུ་རྗེས་སུ་མཐོང་བར་གྱུར་ཏོ། །དེ་ནས་ངོ་མཚར་བར་གྱུར་པ་རྣམ་པ་དུ་མ་ལེགས་པར་མངོན་པར་མཐོང་བ་དེ་དག་རྣམས་ནི་ཐམས་ཅད་མཁྱེན་པ་ཉིད་ཀྱིས་སྤྲུལ་པར་གྱུར་པ་ཡིན་གྱི། གཞན་དག་རྣམས་ཀྱིས་ནི་རྟོགས་པའི་ཡུལ་མ་ཡིན་པའི་ཕྱིར་ན། ལྷ་དང་བཅས་པའི་འཇིག་རྟེན་རྣམས་དང་། བདུད་དང་བཅས་པ་རྣམས་དང་། དགེ་སྦྱོང་དང་བྲམ་ཟེའི་རིགས་དང་བཅས་པའི་སྐྱེ་དགུ་རྣམས་དེ་བཞིན་གཤེགས་པ་མ་གཏོགས་པ་གཞན་{{page:{number:1391,folio:154a,volume:70}}}རྣམས་ལ་ནི་མ་དད་པར་འགྱུར་རོ། །དེ་ལ་སྐྱེས་བུ་རྣམས་སྟེན་པར་བྱེད་པའི་མཆོག་ནི་འཁོར་བ་འདི་ལས་ངེས་པར་འབྱུང་བར་བྱེད་པ་འདི་ལྟ་སྟེ། དགེ་བའི་བཤེས་གཉེན་ལ་སྟེན་པའོ། །དེ་ནས་ལྷ་དེ་དག་རྣམས་ཉིད་ཁྲིད་ནས་ཡིད་ཤིན་ཏུ་རངས་པར་གྱུར་པས་སངས་རྒྱས་ལ་གུས་པ་ལེགས་པར་སྐྱེས་པ་དེ་བཞིན་དུ་ཆོས་དང་འཕགས་པའི་དགེ་འདུན་རྣམས་ལ་ཡང་ངོ་། །གཞན་ཡང་ལྷའི་ཚོགས་དང་བཅས་པ་རྣམས་ཀྱིས་ཞབས་གཉིས་ལ་མགོ་བོས་ཀུན་ནས་ཕྱག་བྱས་ཏེ། ཐམས་ཅད་ཀྱང་མཆོད་རྟེན་དེ་ལས་ཕྱིར་བྱུང་བར་གྱུར་པ་ཡིན་ནོ། །མདོ་དྲུག་པ་ལས་གསེར་ཐུབ་ཀྱི་སྤྲུལ་པས་འགྲོ་བའི་མདོ་སྡེ་ལྔ་པ་རྫོགས་སོ།། །།དེ་ནས་གཞན་ཡང་མུ་སུ་ལུན་དྷ་རབ་ཏུ་དགའ་བའི་ཡིད་ཀྱིས་འདོད་པའི་འཇིགས་པའི་སྐྱོན་སྟོན་པར་བྱེད་པས་ལྷ་དེ་དག་རྣམས་ཉིད་དང་ལྷན་ཅིག་ཏུ་ཚོགས་པ་རྒྱུ་བ་ན་སྤྱོད་པའི་ས་རྣམས་ལ་ཀུན་ཏུ་ལྟ་བར་བྱེད་དེ། རབ་ཏུ་དགའ་བར་གྱུར་པས་དེས་དཔྱོད་པར་བྱེད་པ་ན་སྣ་ཚོགས་པའི་ལྷའི་ཚོགས་རྣམས་ཀྱིས་གང་བ་ནགས་དང་། སྐྱེད་མོས་ཚལ་དང་། མཚེའུ་དང་། རྫིང་བུ་དང་། ནགས་ཀྱི་ཚོགས་དང་། ཆུ་ཀླུང་ཕལ་པོ་ཆེ་རྣམས་ཀྱིས་གང་བར་གྱུར་པ་པད་མའི་རྫིང་བུ་དུ་མ་རྣམས་ལ་རྣམ་པ་ཐམས་ཅད་དུ་བྱ་ནང་ན་གནས་པ་རྣམས་ཀྱིས་རྣམ་པར་བརྗོད་པ་དགའ་བར་གྱུར་པ་སྒྲ་འབྱིན་པར་བྱེད་པ་དང་། ཚོགས་པ་རྒྱུ་བའི་ས་རྣམས་ན་ལྷའི་བུ་མོ་བརྒྱ་སྟོང་དུ་མས་གླུ་དང་གར་ལེགས་པར་བྱེད་པ་དང་། རྒོད་པ་དང་། འགྱིང་བ་རྣམས་ཀྱིས་སྟེན་པ། ཡོན་ཏན་དུ་མ་དང་ལྡན་པའི་ལྷ་རྫས་སྨོས་སུ་རུང་བའི་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་རྣམས་ལ་འབྲས་བུས་གང་བ། ནོར་བུའི་རང་བཞིན་གྱི་རི་རབ་ཏུ་མང་བ། ནགས་རྣམས་ཀྱིས་མཛེས་པར་གྱུར་པ་རྣམས་ན་ལས་ཀྱི་འབྲས་བུ་དམན་པ་དང་། བར་མ་དང་། ཁྱད་པར་དུ་འཕགས་པའི་ལས་ཀྱིས་ལྷའི་ཚོགས་རྣམས་གཅིག་ཏུ་སྲེད་པས་སྟེན་པར་བྱེད་པས་ཀུན་ཏུ་དང་བ་དང་། ཕན་ཚུན་ལྷན་ཅིག་ཏུ་གནོད་པ་མེད་པས་ངལ་སོ་བ་སྐྱེད་པའི་ལྷ་དང་ལྷ་མོའི་ཚོགས་ཀྱིས་འཁྲིགས་པར་གྱུར་པ་དང་། བཏུང་བའི་ཆུ་ཀླུང་དགའ་བར་གྱུར་པ་རྣམས་ཤིན་ཏུ་ཕལ་ཆེ་བ། གཞན་ཡང་རིན་པོ་ཆེ་སྣ་ཚོགས་པའི་ཁང་{{page:{number:1392,folio:154b,volume:70}}}བུའི་ཕྲེང་བ་ངོ་མཚར་བར་དགའ་བར་གྱུར་པས་འདོད་པའི་ཡོན་ཏན་ལྔས་ཕུན་སུམ་ཚོགས་པ། ཕན་ཚུན་དུ་རིན་པོ་ཆེའི་འོད་ཀྱིས་བརྒྱན་པ། གསེར་ཤིན་ཏུ་འབར་བར་གྱུར་པ་དང་། བྱི་རུ་དང་། མུ་སཱ་ར་གལ་བ་དང་། ཨིན་དྲ་ནཱི་ལའི་རིའི་རྩེ་མོ་ཕན་ཚུན་ཀུན་ཏུ་འབར་བས་ཉེ་བར་མཛེས་པར་གྱུར་པའི་ཚོགས་པ་རྒྱུ་བ་ན་སྤྱོད་པའི་ས་དེ་དག་རྣམས་ལ་ཀུན་ཏུ་བལྟས་ནས་མུ་སུ་ལུན་དྷ་དེས་འདི་སྐད་ཅེས་སྨྲས་སོ། །ཁྱེད་རྣམས་ལྷའི་ཚོགས་འདི་དག་རྣམས་རབ་ཏུ་དགའ་བས་ཡིད་ཆེས། དགའ་བར་གྱུར་པས་མཐོན་པོ་རྣམས་ནས་མཐོན་པོ་རྣམས་དང་། རིའི་རྩེ་མོ་ནས་རིའི་རྩེ་མོར་རྩེ་བར་བྱེད་པ། རབ་ཏུ་རངས་པས་རྔ་སྐད་ཡན་ལག་ལྔ་པ་ཤིན་ཏུ་བསྒྲགས་པར་གྱུར་ཅིང་། རབ་ཏུ་རྒྱུ་བར་བྱེད་པ་རྣམས་ལ་ལྟོས་དང་། བརྗོད་པ་ལྷ་བདག་ཅག་གིས་མཐོང་ལགས་སོ། །ལྷའི་ཚོགས་དེ་དག་རྣམས་ཐམས་ཅད་ཉིད་ནི་ཆུ་དང་བྲལ་བའི་མཆོད་རྟེན་ནོ། །དེ་ནས་གཞན་ཡང་ལྷ་དེ་དག་རྣམས་ལ་འདི་སྐད་ཅེས་སྨྲས་ཏེ་ལྷ་དག་དེ་བཞིན་གཤེགས་པས་འདི་དག་ངེས་པར་སྡུག་བསྔལ་དུ་གསུང་བ་ནི་གནས་ཡིན་ནོ། །བག་མེད་པས་རྣམ་པར་རྒྱུ་བའི་ལྷ་རྣམས་ནི་མངོན་པར་རིགས་པར་གྲོལ་བ་མ་ཡིན་ཏེ། སྐྱེས་བུ་རྣམས་ཀྱི་ལེགས་པར་བྱས་པའི་ལས་རྣམས་ཀྱང་ཟད་ནས་འཆི་འཕོ་བའི་དུས་སུ་ཕྱིན་པ་དང་ཕྱི་མ་ལ་མྱུར་དུ་ལྟུང་ངོ་། །འདུ་བྱེད་ཀྱི་ལས་སྒྱུ་མ་ལྟ་བུ་རྣམས་ཀྱང་བྱིས་པ་རྣམས་ཀྱིས་གོ་བར་འགྱུར་བ་ཡང་མ་ཡིན་ནོ། །དམྱལ་བ་དང་། ཡི་དགས་དང་། དུད་འགྲོའི་སྐྱེ་བར་ལོག་པར་ལྟུང་བ་རྣམས་ཀྱང་བག་མེད་པར་རྒྱུ་བའི་ལྷས་གོ་བ་མ་ཡིན་ནོ། །གང་གི་ཕྱིར་ལས་རྣམས་ལས་ཡིན་པ་འདི་ཡང་སྒོ་གཅིག་གིས་སྡུག་བསྔལ་བར་འགྱུར་བའི་སྐྱེ་བ་མ་བཟློག་པ་ལས་ཡིན་ཏེ། དེ་ཅིའི་ཕྱིར་ཞེ་ན། སྐྱེ་བ་དང་། གནས་པ་དང་། འཇིག་པའི་མཚན་ཉིད་གསུམ་དང་ལྡན་པ་འདུས་བྱས་རྣམས་ཀྱིས་རབ་ཀྱི་མཆོག་ཏུ་གྱུར་པའི་ལས་འདི་དག་རྣམས་ཐམས་ཅད་ཀྱང་བསྡུས་པ་དང་། སྐྱེས་བུ་རྣམས་ཤིན་ཏུ་ལྷན་ཅིག་ཏུ་འཇུག་པའི་ཕྱིར་རོ། །དེ་ལ་ནི་སྐྱོན་གསུམ་གྱིས་མ་རུངས་པར་གྱུར་པ། སྡུག་བསྔལ་དུ་མ་ཕལ་པོ་ཆེའི་གནས་སུ་གྱུར་པ། མྱང་བའི་རོ་ནི་འགའ་ཞིག་ཀྱང་རྟོགས་{{page:{number:1393,folio:155a,volume:70}}}པ་མ་ཡིན་ནོ། །མཆོག་ཏུ་སྐྱིད་པར་གྱུར་པའི་ཚོགས་བདག་ཅག་རྣམས་གང་ཡིན་པ་ལ་ཡང་འཆི་བ་ཡང་སྦྱང་བར་གྱུར་པས་སྐད་ཅིག་རེ་རེ་ཞིང་སྟེན་པར་བྱེད་དོ། །འཆི་བདག་གི་ཁས་ཀྱང་འབིགས་པར་བྱེད་དོ། །འདུ་བྱེད་འདི་དག་ཐམས་ཅད་ཀྱང་སྐད་ཅིག་པ། གསོན་པ་འདི་ཐམས་ཅད་ནི་མྱུར་བར་ལྟུང་བ། ལང་ཚོ་ཡང་གཅིག་ཏུ་དགའ་བ་མ་ཡིན་ནོ། །ཕུན་སུམ་ཚོགས་པ་རྣམས་ཡང་མྱུར་བར་འཇིག་གོ། །འབྲལ་བར་འགྱུར་བ་མཐའི་སྡུག་བསྔལ་རྣམ་པ་མང་པོ་མཆོག་ཏུ་མི་བཟད་པའི་འཆི་བདག་གང་གི་ཚེ་འདི་དག་རྣམས་ངེས་པར་རྟོགས་པར་འགྱུར་རོ། །དེ་ནས་ལྷ་དེ་དག་རྣམས་ཀྱིས་ལྷའི་བདག་པོ་མངོན་པར་མཐོང་ནས་རབ་ཏུ་རངས་པའི་ཡིད་ཀྱིས་རིངས་པ་རིངས་པར་ཅོད་པན་རྣམ་པར་འཕྱང་བའི་ཕྲེང་བ་དང་དོ་ཤལ་དག་རྣམ་པར་དཔྱངས་པས་འཕྱང་བ། རང་གི་ལུས་ཀྱི་འོད་འཕྲོ་བས་འོད་དང་ལྡན་པར་གྱུར་པ། མཆོག་ཏུ་རྒྱ་ཆེ་བའི་རྒྱན་དང་ཆ་བྱད་ཅན་གྱི་བུད་མེད་ཀྱི་འགྲོ་བ་སྟོང་གིས་ཡོངས་སུ་བསྐོར་ནས་རྣམ་པ་སྣ་ཚོགས་པའི་རྔ་སྐད་རྣམས་དང་། གླུ་དང་། གར་དང་། རྒོད་པ་དང་། འགྱིང་བ་རྩེ་བར་བྱེད་པས་ལྷན་ཅིག་ཏུ་མཆོག་ཏུ་སྐྱིད་པར་གྱུར་པ། རང་གིས་བྱས་པའི་དགེ་བའི་ལས་རྣམས་དང་ལྡན་པ་རྣམ་པ་བརྒྱ་སྟོང་དུ་མའི་གཟུགས་ཀྱི་དཔལ་རྣམས་འཛིན་པར་གྱུར་པས་གང་ན་ལྷའི་མངའ་བདག་མུ་སུ་ལུན་དྷ་འདི་ཡོད་པ་དེ་དང་དེར་རིངས་པ་རིངས་པར་ཐག་བསྙེན་པར་གྱུར་ཏོ། །དེ་ནས་རྒྱལ་པོར་དེ་དག་རྣམས་རྗེས་སུ་གཞུག་པའི་དོན་གང་ན་དེ་དག་རྣམས་ཡོད་པར་འགྲོའོ། །དེ་དག་རྣམས་ཀྱང་ཉེ་བར་འོངས་པར་གྱུར་ཏོ། །དེ་དག་རྣམས་ཀྱི་རྩེད་མོ་ལ་ལྟོས་པའི་ཕྱིར་རོ། །དེ་ནས་དེ་དག་རྣམས་དང་། ལྷ་གཞན་རྣམས་ཀྱི་ཡང་ནང་དུ་སོང་ནས་འཐབ་བྲལ་གྱི་མངའ་བདག་དེ་མངོན་པར་རྩེ་བར་བྱེད་དོ། །རྒོད་པར་བྱེད་དོ། །འགྱིང་བར་བྱེད་དོ། །ཡོངས་སུ་སྤྱོད་པར་ཡང་བྱེད་དོ། །དེ་རྣམས་རྗེས་སུ་གཞུག་པའི་དོན་དུ་ཡིན་གྱི་རང་བཞིན་ནི་མ་ཡིན་ནོ། །དེ་དེ་དག་རྣམས་ཀྱི་ནང་དུ་སོང་ནས་ཡུད་ཙམ་ཅིག་རྒོད་ཅིང་འགྱིང་བ་དང་རྩེད་མོ་རྩེ་བ་དག་བྱས་སོ། །དེ་དག་རྣམས་ནི་རང་བཞིན་གྱིས་སེམས་རྩབ་ཧྲལ་ཅན་ཡིན་པས་དང་། ལྷ་རྣམས་ནི་འདོད་པ་དུ་མ་ལ་རྣམ་པར་ཆགས་པའི་སེམས་{{page:{number:1394,folio:155b,volume:70}}}ཡིན་པས་ཀྱང་གཞན་དུ་རིའི་རྩེ་མོ་རྣམས་ལ་རྗེས་སུ་སྟེན་པར་བྱེད་པ་རྣམས་དང་། བྱི་རུའི་རང་བཞིན་གྱི་ལྗོན་ཤིང་སྣ་ཚོགས་པ་རྣམས་དང་ལྡན་པ། རྣམ་པ་བརྒྱ་སྟོང་དུ་མའི་སྒྲ་དང་། དབྱིབས་དང་། འོད་ཟེར་དུ་མས་གསལ་བར་གྱུར་པ། ཁམས་དུ་མས་རྣམ་པར་བཀྲ་བའི་རིའི་རྩེ་མོ་རྣམས་ལ་རྗེས་སུ་སྟེན་པ་རྣམས་ནི་བློ་མང་བར་གྱུར་པ་ཡིན་ནོ། །འཐབ་བྲལ་གྱི་བདག་པོ་འདི་དང་ལྷ་དེ་དག་རྣམས་ཉིད་ནི་ཕྱོགས་གཅིག་ཏུ་སྟེ། ཡུལ་དུ་མ་རྣམས་ལ་རྣམ་པར་ཆགས་པའི་ཡིད་དང་ཇི་ལྟ་བར་བྲལ་བའི་ལྷ་གང་ཡིན་པ་དེ་དག་རྣམས་ལྷན་ཅིག་ཏུ་གྱུར་པ་དེ་དག་ལ་འཐབ་བྲལ་གྱི་མངའ་བདག་གིས་འདི་སྐད་ཅེས་བརྗོད་དོ། །ལྷ་དག་བདག་ཅག་རྣམས་ལྷ་དེ་དག་རྣམས་ཅན་དུ་འགྲོ་བར་བྱ་སྟེ། རང་གི་དོན་ལས་ལྡོག་པར་འགྱུར་བའི་ཡུལ་རྣམས་ཀྱི་དོན་གང་ཡིན་པ་ལས་ཟློག་པ་ཉིད་ཀྱིས་བདེ་ལེགས་བྱས་པར་འགྱུར་རོ། །འདི་དག་རྣམས་མི་འཇུག་ཅིང་ཆོས་ལ་རྗེས་སུ་སྒྲུབ་པར་ནི་བདག་ཅག་རྣམས་ཀྱིས་ཅི་ནས་ཀྱང་བྱ་བ་ཡིན་ནོ། །བདེ་ལེགས་གཞན་རྣམས་དེ་ལྟར་ཉེ་བར་གོ་ནས་ལྷ་དེ་དག་རྣམས་ཉིད་དང་བཅས་ཏེ། ལྷ་རྣམས་ཀྱི་བདག་པོ་དེ་ཡིད་རབ་ཏུ་ཞི་བར་གྱུར་པས་གཞན་ཡང་གང་ན་ཚོགས་པ་རྒྱུ་བ་ན་རྣམ་པར་སྤྱོད་པའི་ལྷ་དེ་དག་རྣམས་ཀྱི་སའི་ཡུལ་ཕྱོགས་གཞན་ཅིག་ཡོད་པ་དེར་ཉེ་བར་ལེགས་པར་འགྲོ་སྟེ། འབབ་ཆུ་དང་། རྫིང་བུ་དང་། པད་མའི་ཚལ་སྣ་ཚོགས་པ་རྣམས་ལ་བྱའི་ཚོགས་རྣམས་ཀྱིས་རྣམ་པར་བརྒྱན་པ། རྣམ་པ་སྣ་ཚོགས་པའི་རྩེ་མོ་ཉེ་བར་དུད་པར་གྱུར་པ། རིན་པོ་ཆེ་རྣམས་ཀྱི་དཔལ་ཉེ་འཁོར་ན་རབ་ཏུ་འབར་བ་ལྟ་བུར་གྱུར་པ་དེ་ན་ཡོད་པའི་ས་ཕྱོགས་ཀྱི་ཆ་ཡིད་འཕྲོག་པར་བྱེད་པ། རྣམ་པ་དེ་སྲིད་པ་རྣམས་ཀྱིས་ནི་འཐབ་བྲལ་གྱི་བདག་པོས་ཀྱང་ངོ་མཚར་བར་བྱེད་པ། རིན་པོ་ཆེ་ཐམས་ཅད་ཀྱི་དཔལ་ཟིལ་གྱིས་མནན་ནས་ནམ་མཁའ་བརྟོལ་བ་བཞིན་དུ་མཐོ་བར་གནས་པ་རིན་པོ་ཆེ་སྣ་ཚོགས་ཀྱི་འོད་དང་ལྡན་པ་དང་། ཉི་མ་བརྒྱ་སྟོང་དང་ལྡན་པ། མངོན་པར་གསལ་བའི་གཟི་བརྗིད་དང་ལྡན་པ། མཆོག་ཏུ་ཞི་ཞིང་ཉེ་བར་གསལ་བར་གྱུར་པ། མཆོག་ཏུ་རྣམ་པར་དབེན་པའི་སའི་ཆ་ཤས་ན་གནས་པའི་མཆོད་རྟེན་མཐོང་ངོ་། །དེ་ནས་ལྷའི་བདག་པོས་འདི་སྐད་ཅེས་སྨྲས་སོ། །རིན་{{page:{number:1395,folio:156a,volume:70}}}པོ་ཆེ་སྣ་ཚོགས་པ་རྣམས་འབར་བར་མཐོང་བ་འདི་ནི་ཅི་ཞིག་བྱ་བ་སྟེ། སྔ་མ་བཞིན་ནོ། །དེ་ནས་ལྷ་དེ་དག་གི་དྲུང་ནས་རྣམ་པ་དེ་ལྟ་བུའི་ཚིག་རྣམས་ཐོས་ནས་འཐབ་བྲལ་གྱི་བདག་པོ་དེས་འདི་སྐད་ཅེས་བརྗོད་དེ། ཁྱེད་རྣམས་ཉོན་དང་གང་འདིར་མཐོང་བའི་རིན་པོ་ཆེ་སྣ་ཚོགས་འབར་བར་གྱུར་པ་ཞེས་བྱ་བ་རྣམས་ནི་སྔ་མ་བཞིན་ནོ། །འདི་དག་ནི་བཅོམ་ལྡན་འདས་དྲུག་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བླ་ན་མེད་པ། སྐྱེས་བུ་འདུལ་བའི་ཁ་ལོ་སྒྱུར་བ། ལྷའི་ལྷར་གྱུར་པ། འོད་སྲུང་གི་གདུང་རྟེན་ལྷམ་མེ་བར་གྱུར་པའོ། །མཆོད་རྟེན་གཞན་རྣམས་ལ་ནི་ཚངས་པས་གསོན་པའི་ལྷ་རྣམས་ཉིད་ཀྱིས་བརྒྱུས་པར་གྱུར་ལ། སྔོན་བསྒོམས་པའི་སེམས་དང་ལྡན་པ་རྣམས་ལ་ཕན་པའི་དོན་དུ་དང་རྗེས་སུ་འཇུག་པར་བྱ་བའི་ཕྱིར་མཆོད་རྟེན་འདིའི་རྩིག་ལོགས་ལ་བྱས་པ་རྣམས་ཡིན་ནོ། །དེ་བཞིན་གཤེགས་པ་དགྲ་བཅོམ་པ་དེ་དག་རྣམས་དང་གཞན་དག་རྣམས་ཀྱི་མཆོད་རྟེན་དེ་དག་ལ་ཡང་ང་དང་ཁྱེད་ཅག་རྣམས་ཀྱང་སངས་རྒྱས་དང་ཆོས་ལ་གུས་པ་དང་། བདག་ཉིད་ལ་ཡང་ཕན་པར་འདོད་པས་ལེགས་པར་འགྲོ་བར་བྱའོ། །དེ་སྐད་ཅེས་བརྗོད་ནས་འཐབ་བྲལ་བའི་བདག་པོ་དེ་ལྷའི་ཚོགས་དང་བཅས་པ་རྣམས་གང་ན་དྲང་སྲོང་དང་མཆོག་གི་གདུང་རྟེན་དེ་ཡོད་པ་ཡིན་པ་དེར་ཉེ་བར་སོང་བ་ན་རིན་པོ་ཆེ་སྣ་ཚོགས་འབར་བར་གྱུར་པ་དེ་ཉིད་དེ་དག་རྣམས་ཀྱིས་མཐོང་བ་ནི་སྔ་མ་བཞིན་ནོ། །དེ་ནས་ལྷ་དེ་དག་མཆོད་རྟེན་དུ་ཞུགས་པར་གྱུར་པ་ན་ལྷའི་ཚོགས་རྣམས་ཀྱིས་མཐོང་བར་གྱུར་པ་ནི་དྲང་སྲོང་གི་མཆོག་འོད་སྲུང་གི་སྐུ་གཟུགས་འཛམ་བུའི་ཆུ་བོའི་གསེར་གྱི་རང་བཞིན་རིན་པོ་ཆེ་སྣ་ཚོགས་ཀུན་ཏུ་འབར་བའི་ན་བཟའ་དང་། བཻ་ཌཱུརྱའི་རང་བཞིན་གྱི་སེང་གེའི་ཁྲི་ལ་བཞུགས་པ་དངོས་ཁོ་ན་བཞིན་དུ་ཆོས་སྟོན་པར་མཛད་པའི་གཟུགས་ཀྱི་དངོས་པོ་དཔེ་མེད་པར་གྱུར་པའི་རྣམ་པ་གང་གི་ཁྱད་པར་གྱིས་ནི་ལྷ་དེ་དག་རྣམས་དང་། སྲིན་བུ་མེ་ཁྱེར་དང་ཉི་མའི་ཁྱད་པར་བཞིན་དུ་དེའི་དཔལ་རྣམས་ལ་དཔེ་མེད་པ་ཡིན་ནོ། །དེ་ནས་བཅོམ་ལྡན་འདས་དེའི་སྐུ་དེ་དག་གིས་མངོན་པར་མཐོང་བར་གྱུར་པ་དང་། ཡིད་ཆེས་རབ་ཏུ་བདེ་བ་སྐྱེས་ནས་གུས་པ་དང་། {{page:{number:1396,folio:156b,volume:70}}}གདུང་བས་ཀུན་ནས་མགོ་བོས་བཏུད་དེ། ཅོད་པན་དང་ཕྲེང་བ་དང་བྲལ་བ། མེ་ཏོག་གི་ཕྲེང་བ་དང་བྲལ་བ། གཟུགས་དང་། དབང་ཕྱུག་དང་། འོད་ཀྱི་རྒྱགས་པ་རྣམས་དང་བྲལ་བ། དྲི་དང་བྲལ་བ། འདོད་པ་དང་བྲལ་བས་བཅོམ་ལྡན་འདས་དེའི་ཞབས་གཉིས་ལ་རབ་ཏུ་བཏུད་དོ། །གུས་པས་མགོ་བོ་བཏུད་པས་དེས་དེ་བཞིན་དུ་མངོན་པར་ཕྱག་འཚལ་ནས་གཞན་ཡང་རྒྱགས་པ་རྣམས་དང་བྲལ་བས་བཅོམ་ལྡན་འདས་དེ་ལ་ཕྱག་འཚལ་ལོ་ཕྱག་འཚལ་ནས་ལངས་ཏེ་ཐམས་ཅད་ཀྱང་ཡིད་རྩེ་གཅིག་པར་གྱུར་ཅིང་རང་བཞིན་གྱིས་མི་གཡོ་བ་ཡང་མ་ཡིན་པས་རིན་པོ་ཆེ་དུ་མས་རྣམ་པར་བརྒྱན་པ། གཟུགས་དཔེ་མེད་པ་དང་ལྡན་པས་བཅོམ་ལྡན་འདས་ཀྱི་སྐུ་གཟུགས་ཀྱི་མཆོད་རྟེན་དེའི་ནང་དུ་སོང་ནས་ལས་ཀྱིས་བྱས་པ་རྣམས་ལ་སེམས་པས་ལྟ་བར་བྱེད་དོ། །དེ་ནས་དེ་ཉིད་ཀྱི་ལོགས་ལ་རྫུ་འཕྲུལ་གྱིས་རྩིག་པའི་སྟེང་དུ་ལེགས་པར་གསལ་བར་གྱུར་པའི་ཡི་གེར་བྲིས་པའི་མདོ་སྡེ་ལྷ་དང་མི་རྣམས་ལ་ཕན་པའི་དོན་དང་། འགྲོ་བ་ཐམས་ཅད་ལ་མཆོག་ཏུ་ཕན་པའི་དོན་དུ་འགྱུར་བར་ཡང་མདོ་ཤིན་ཏུ་གསལ་བའི་ཡི་གེར་གྱུར་པ། ཚིག་དང་དོན་བཟང་པོར་གྱུར་པ། མྱ་ངན་ལས་འདས་པར་འགྲོ་བ་སྟོན་པ། བྱིས་པའི་བློ་དང་ལྡན་པའི་བྱིས་པའི་སྐྱེ་བོ་རྣམས་ཐམས་ཅད་ལ་སྒྲོན་མར་གྱུར་པ་ཡིན་ནོ། །དེ་ནས་མདོ་འདིའི་སྟེང་དུ་བྲིས་པ་ཡིན་ཏེ། འདུལ་བར་བྱེད་པ། བདེ་ལེགས་སུ་བྱེད་པ། མར་མེ་ལྟ་བུར་གྱུར་པ། གདམས་ངག་ཏུ་གྱུར་པ། མྱ་ངན་ལས་འདས་པའི་གྲོང་ཁྱེར་ལེགས་པར་སྟོན་པར་བྱེད་པར་གྱུར་པ། རབ་ཏུ་བྱུང་བ་རྣམས་ཐམས་ཅད་ཀྱི་མཁན་པོ་ལྟ་བུར་གྱུར་པ་བསླབ་པའི་གཞི་རྣམས་ཡིན་ནོ། །འདི་ལྟ་སྟེ། ཆོས་བཅུ་གསུམ་པོ་འདི་དག་རྣམས་ཀྱིས་ནི་གང་དག་དགེ་སློང་ཡིན་པ་རྣམས་ཀྱི་བར་ཆད་བྱེད་པར་འགྱུར་རོ། །བསམ་གཏན་ལ་སྙོམས་པར་འཇུག་པ་དང་། མྱ་ངན་ལས་འདས་པར་འགྲོ་བ་དང་། རང་གི་བྱ་བ་རྣམས་ཀྱང་ཡོངས་སུ་བཅོམ་པར་འགྱུར་རོ། །ཆོས་བཅུ་གསུམ་པོ་འདི་དག་རྣམས་རྗེས་སུ་སྒྲུབ་པར་བྱེད་པའི་དགེ་སློང་དེ་དག་ནི་ནད་དང་། རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་{{page:{number:1397,folio:157a,volume:70}}}བདེ་བ་དང་། ངལ་དུབ་རྣམས་ལས་དེ་ཡོངས་སུ་མི་འགྲོལ་ལོ། །བརྒྱ་ཕྲག་ཏུ་ཡང་འཕྱ་བར་བྱ་བའི་གནས་སུ་འགྱུར་རོ། །འདིའི་རབ་ཏུ་བྱུང་བ་དོན་མེད་པ་ཡིན་ནོ། །ལུས་དང་། ངག་དང་། ཡིད་ཀྱང་བསྡམས་པར་འགྱུར་བ་མ་ཡིན་ནོ། །བརྩོན་འགྲུས་མ་བརྩམས་པ་གང་ཡིན་པ་རྣམས་ལ་ནི་གནས་མལ་དང་། ནད་ཀྱི་གསོས་སྨན་གྱི་ཡོ་བྱད་རྣམས་ལས་གཅིག་ཀྱང་ངས་བྱིན་དུ་མ་གནང་ངོ་། །དེ་དག་གིས་དེའི་བར་དུ་གཅོད་པར་འགྱུར་རོ། །འདི་ལྟ་སྟེ། མདོག་ངན་པ་དང་། ལེ་ལོ་ཅན་དང་། སྔར་མར་གྱུར་པ་དང་། མངོན་པར་མི་ཤེས་པའི་སྐྱེས་བུ་རྣམས་ཀྱིས་ནི་རྒྱགས་པའི་ཤུགས་ཀྱིས་ཟབ་པར་གྱུར་པ་བཟོད་པར་དཀའ་བ་རྣམས་ལས་རྒལ་བར་མི་ནུས་སོ། །དེ་ཁོ་ན་བཞིན་དུ་རང་བཞིན་གྱིས་བརྩོན་འགྲུས་ཉམ་ཆུང་བར་གྱུར་པ། སེམས་བསྡམས་པ་མ་ཡིན་པ། ལེ་ལོ་ཅན་བསམ་གཏན་ལ་སྙོམས་པར་འཇུག་པ་ན་དགེ་བ་ལ་འཇིགས་པ་བླུན་པར་གྱུར་པ་དང་། རང་བཞིན་གྱིས་མ་རིག་པས་གཡོགས་པ་རྣམས་ཀྱིས་ནི་ཆུ་བོ་ལྔ་ལེགས་པར་རྒལ་ནུས་པ་ཡང་མ་ཡིན་ནོ། །ཡུལ་གྱི་ཆུ་མི་བཟད་པའི་རྩེ་མོར་གྱུར་པ་རྣམས་ལེགས་པར་རྒལ་ནུས་པ་ཡང་མ་ཡིན་ནོ། །དེ་དེས་ཀུན་ནས་འཁྲིད་པ་ཡིན་ཏེ། སྙིང་ཡང་སྲེད་པའི་ཆུ་ཀླུང་གིས་ཁྱེར་ནས་འཁོར་བའི་རྒྱ་མཚོར་ཡོངས་སུ་འཁྱམ་མོ། །ཆོས་བཅུ་གསུམ་པོ་དེ་དག་རྣམས་གང་ཞེ་ན། འདི་ལྟ་སྟེ། ཚོགས་པ་འདུས་པ་དང་། སྨན་པ་དང་། རི་མོའི་ལས་དང་། ཐོས་པ་ངན་པ་སྙན་དངགས་སྡེབ་པ་དང་། རྒྱུ་སྐར་འགྲང་བ་དང་། རྒྱུ་མཚན་གྱི་སེམས་དང་། རྗེས་སུ་རྙེད་པ་དང་བཀུར་སྟིར་ཁས་ལེན་པ་དང་། གསེར་འགྱུར་ལ་སེམས་རྩེ་གཅིག་པའི་ཤ་ཟ་དང་། རྒྱལ་པོའི་ཞབས་འབྲིང་བྱེད་པ་དང་། བདེ་བར་ཕེའུ་བཏབ་པ་ཁས་ལེན་པ་དང་། མི་འདྲི་བ་དང་། གྲོགས་པོ་མང་པོ་དང་། འདྲེ་བར་གནས་པ་སྟེ། ཆོས་བཅུ་གསུམ་པོ་དེ་དག་རྣམས་ཀྱིས་དགེ་སྦྱོང་དག་བསམ་གཏན་བྱེད་པར་གྱུར་པ་ན་བར་དུ་གཅོད་པར་བྱེད་པར་འགྱུར་རོ། །དེ་སྟེང་ནས་ལྷུང་ནས་རང་གི་དོན་ལས་ཉམས་པར་འགྱུར་རོ། །དམྱལ་བ་དང་། ཡི་དགས་དང་། དུད་འགྲོ་རྣམས་སུ་ཡང་སྐྱེའོ། །འདིས་རབ་ཏུ་བྱུང་བ་ནི་དོན་མེད་པར་འགྱུར་རོ། །དེ་ཁྱིམ་པ་མ་ཡིན་ནོ། །རབ་ཏུ་བྱུང་བ་ཡང་{{page:{number:1398,folio:157b,volume:70}}}མ་ཡིན་ནོ། །དགེ་བའི་ལས་རྣམས་ཡོངས་སུ་སྤངས་པར་གྱུར་པ། གྲོགས་ཚངས་པ་མཚུངས་པར་སྤྱོད་པ་རྣམས་ཀྱིས་སྨད་པར་གྱུར་པ། དུང་གི་སྒྲ་དང་མཚུངས་པར་སྤྱོད་པ་ཡིན་ནོ། །ཐོས་པ་མེད་པ་དང་ཤེས་པ་མེད་པའི་ཕྱིར་ན་འདིའི་ཡིད་ཀྱིས་བསམས་པའི་མྱ་ངན་ལས་འདས་པར་འགྲོ་བ་ཡང་འགྲུབ་པར་མི་འགྱུར་རོ། །ལྷ་རྣམས་ཀྱིས་ཀྱང་སྤོང་བར་བྱེད་དོ། །དེ་ལ་འདི་དང་པོ་ཁོ་ནར་བསམ་གཏན་ལ་སྙོམས་པར་ཞུགས་པ་ན་རྣམ་པར་སྲེག་པར་གྱུར་ནས་མཆོག་ཏུ་ཡང་ཡིད་རྣམ་པར་གཡེང་བར་བྱེད་པ། ལྟུང་བ་རྣམས་ལ་ཤིན་ཏུ་དགའ་བར་གྱུར་པ། ཕྱི་ནས་འགྱོད་པར་བྱེད་པ་པོ་རབ་ཏུ་བྱུང་བ་ཐམས་ཅད་ཀྱིས་རྣམ་པར་སྤང་བར་བྱ་བ་འདི་ལྟ་སྟེ། ཚོགས་པ་འདུས་པ་ལ་དགའ་བའོ། །ཚོགས་པ་འདུས་པ་ལ་དགའ་བ་ཡང་སེམས་མ་བསྡམས་པ་ཡིན་ནོ། །མ་བསྡམས་པར་སྤྱོད་པ་རྣམས་ཀྱང་རང་བཞིན་གྱིས་རྒོད་པར་འགྱུར་བའི་ཕྱིར་ན་རྟག་ཏུ་ཡང་ཡིད་ཀྱིས་ཀུན་བརྗོད་པར་འགྱུར་རོ། །སེམས་ཤིན་ཏུ་རྣམ་པར་གཡེང་བ་རབ་ཏུ་གཡོ་བའི་རྟོག་པ་རབ་ཏུ་གཡོ་བའི་བློ་དང་རྣམ་པ་དེ་ལྟ་བུ་ཉིད་ལ་སྟེན་པར་བྱེད་པ་དང་། གང་དག་ལ་ཡོད་པ་གང་ཡིན་པའི་སེམས་རྣམ་པར་གཡེང་བར་གྱུར་པ་ན་གང་རྟག་ཏུ་ཡང་གར་དང་བྲོ་ལ་དགའ་བས་ཀུན་ཏུ་ལྟར་འགྲོ་བ་ལ་སོགས་པས་དེ་མ་བསྡམས་པ་ཁོ་ནར་རྟག་པར་སྤྱོད་པར་འགྱུར་ཏེ། གྲོང་ཁྱེར་དང་། ཡུལ་ཆུང་དང་། གྲོང་དང་། གྲོང་རྡལ་དུ་འགྲོ་བར་བྱེད་དོ། །རྟག་ཏུ་ཡང་སྤྲོ་བས་ལྟ་བ་པོར་འགྱུར་རོ། །ཚོགས་པ་འདུས་པ་རྣམས་ལ་ཀུན་ཏུ་ལྟ་བ་དེ་དག་རྣམས་ལྷན་ཅིག་ཏུ་འགྲོགས་ནས་རྒྱུན་དུ་ཡུལ་ནས་ཡུལ་དུ་འགྲོ་བར་བྱེད་དོ། །ཐམས་ཅད་དུ་འགྲོ་བར་བྱེད་ཅིང་མ་བསྡམས་པར་གྱུར་པས་རྟག་ཏུ་ཡང་ཁ་ན་མ་ཐོ་བའི་ཚིག་བརྗོད་པ་ལ་མངོན་པར་དགའ་བ་ལ་གཅིག་ཏུ་ཞུགས་པའི་བློ་ནི་ཉིན་མོ་དང་མཚན་མོར་ཡང་སྡོད་པ་མ་ཡིན་ནོ། །དེ་ནི་བློ་རྣམ་པར་གཡེང་བར་གྱུར་པ་ཐོས་པ་དང་མི་ལྡན་པ་ཡིན་ཏེ། གཞན་གྲོགས་ཚངས་པ་མཚུངས་པར་སྤྱོད་པ་རྣམས་ཀྱིས་རྣམ་པར་སྨོད་པར་བྱེད་དོ། །དེ་ལ་བཤེས་པར་གྱུར་པ་ཡང་བདག་ཉིད་རང་གིས་ཀུན་ཏུ་མི་རྟོགས་སོ། །དེ་དག་ཚུལ་ཁྲིམས་དང་ལྡན་པ་རྣམས་ཀྱི་དྲུང་ན་ཡིད་ཀྱི་བྱ་བ་བྱེད་དོ། །དེ་ལུས་ཞིག་པར་གྱུར་པ་ན་ངན་སོང་ལོག་པར་ལྟུང་བར་ལྷུང་ནས་དམྱལ་བར་{{page:{number:1399,folio:158a,volume:70}}}སྐྱེའོ། །གཞན་ཡང་ཚོགས་པ་འདུས་པ་ལ་སྐྱོན་ཆེན་པོ་རྣམས་ཡོད་དེ། ཚོགས་པ་འདུས་པ་ལ་མངོན་པར་དགའ་བའི་དགེ་སློང་ངན་པ་ཚུལ་ཁྲིམས་འཆལ་བ་རྟག་ཏུ་ཚོགས་པ་འདུས་པ་ལ་མངོན་པར་དགའ་བའི་སྒྲ་རྣམས་ཉན་པར་བྱེད་པ་ནི་རྒོད་པར་འགྱུར་རོ། །མ་བསྡམས་པ་བློ་རབ་ཏུ་མ་ཞི་བ་དེའི་བློ་ལ་ལྟོས་ནས་སྦྱིན་བདག་དང་སྦྱིན་པ་པོ་རྣམས་དབང་ཆེ་བར་འགྱུར་ཏེ། རྙེད་པ་དང་བཀུར་སྟིས་ཟིལ་གྱིས་མནན་པར་གྱུར་པའི་ཕྱིར་རོ། །གཞན་ཡང་རབ་ཏུ་བྱུང་བས་གཞན་དག་རྣམས་ཁ་དྲག་པའི་སྐྱོན་ཡོད་དོ། །གཞན་ཡང་ཚོགས་པ་འདུས་པའི་སྐྱོན་རྣམས་གང་ཞེ་ན། འདི་ལྟ་སྟེ། བདག་ཉིད་རང་ཤིན་ཏུ་ཚོགས་པ་འདུས་པ་པོ་ཡིན་པས་རབ་ཏུ་བྱུང་བ་གཞན་དག་རྣམས་ཀྱང་ཚོགས་པ་འདུས་པ་དེ་ལ་དགའ་བ་ཁོ་ནར་བྱེད་དོ། །དམ་པའི་ཆོས་ལས་ཡོངས་སུ་ཉམས་པར་བྱེད་དོ། །དེ་ལ་འདིས་བདག་ཉིད་རང་ཆུད་གཟན་ནས་གཞན་རྣམས་ཡང་ཆུད་གཟོན་པར་བྱེད་དོ། །བདག་ཉིད་རང་ཡོངས་སུ་ཉམས་པར་འགྱུར་བའི་བསམ་པ་ལ་སྦྱོར་རོ། །རྣམ་པ་དེ་ལྟ་བུའི་སེམས་ཅན་དེ་ནི་དགེ་འདུན་ཐམས་ཅད་ཀྱིས་སྤང་བར་བྱ་སྟེ། འདིས་ནི་དགེ་སློང་ཚུལ་ཁྲིམས་དང་ལྡན་པ་རྣམས་ཀྱང་ཆུད་གཟོན་པར་བྱེད་དོ། །ཚུལ་ཁྲིམས་ཅན་གྱིས་འདི་ཡོངས་སུ་སྤང་བར་བྱ་སྟེ། སྡིག་པའི་གྲོགས་པོའི་རང་བཞིན་ཅན་འདི་ནི་ཚངས་པ་མཚུངས་པར་སྤྱོད་པ་ཐམས་ཅད་ཀྱིས་རྣམ་པར་སྨད་པ་ཡིན་ནོ། །གཞན་ཡང་ཚོགས་པ་འདུས་པའི་སྐྱོན་རྣམས་ནི་གང་གི་ཕྱིར་ཚོགས་པ་འདུས་པ་རྣམས་ནི་རྣམ་པ་སྣ་ཚོགས་པ་ཡིན་ནོ། །གང་གི་ཕྱིར་ཚོགས་པ་འདུས་པ་རྣམས་ནི་སྒྲ་སྣ་ཚོགས་པ་ཡིན་ནོ། །རྣམ་པར་བཀྲ་བ་སྣ་ཚོགས་པའི་སྒྲ་རྣམས་ཀྱིས་སེམས་དགའ་བར་བྱེད་པ་ཡང་ཡིན་ཏེ། སྒྲ་ལ་ཤིན་ཏུ་ཆགས་པས་དེ་དག་ལ་ཡིད་བརྟན་པར་གྱུར་ནས་ཆེས་རབ་ཏུ་གཡོ་བར་གྱུར་པའི་ཡིད་ཀྱིས་དགའ་བ་མངོན་པར་རྫོགས་པར་བྱེད་དོ། །ཆགས་པར་གྱུར་པའི་བློ་དད་པ་མེད་པ་དེ་ནི་དོན་གང་ལ་ཡང་དད་པར་མི་འགྱུར་རོ། །གང་དག་ཆོས་མ་ཡིན་པའི་ཆོས་རྣམས་ལ་འཇུག་པར་བྱེད་དོ། །དེ་དེ་ལ་ཡང་དད་པར་མི་བྱེད་དོ། །དེ་བདེ་བས་རྐྱེན་དང་བཅས་པའི་ལོག་པར་ལྟུང་བ་ཀུན་ཏུ་སྤྱོད་པར་བྱེད་པ་{{page:{number:1400,folio:158b,volume:70}}}ཡིན་ནོ། །དེ་དེ་ལ་ཡང་ལོག་པར་སྨྲ་བར་འགྱུར་རོ། །དེ་ལུས་ཞིག་ནས་ཤི་བར་གྱུར་པའི་འོག་ཏུ་ངན་སོང་དུ་ལོག་པར་ལྷུང་ནས་དམྱལ་བ་རྣམས་སུ་སྐྱེ་བར་འགྱུར་ཏེ། ཚོགས་པ་འདུས་པ་འདིའི་ཡལ་ག་གྱེས་པ་རྣམས་ནི་སྐྱོན་ཆེན་པོ་མང་བར་འགྱུར་རོ། །དེ་ནས་དེའི་དུས་ན་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། འཆིང་བ་དུ་མའི་ཚིག་རྐང་ལྡན། །ཡིད་ནི་རྣམ་པར་གཡེང་བྱེད་པ། །ཚངས་པར་སྤྱོད་པ་ཆུད་གཟོན་པའོ། །མྱ་ངན་འདས་འགྲོ་སུན་འདོན་པའོ། །རྟེན་ཅིང་རྟག་ཏུ་སྦྱོར་བྱེད་པ། །རང་བཞིན་གྱིས་ནི་ཚུལ་ཁྲིམས་སྤངས། །བསམ་གཏན་མངོན་དགའ་དེ་ཉིད་མཐོང་། །རྟག་ཏུ་དེ་ནི་ཡོངས་སུ་སྤངས། །རྒོད་པའི་རྩ་བ་གཅིག་ལས་ནི། །ཡིད་ལ་བྱེད་པ་རབ་ཆུད་གཟོན། །མྱ་ངན་འདས་པ་གསལ་སྟོན་པའི། །ཚངས་པར་སྤྱོད་པ་ཆུད་གཟོན་པའོ། །སྡུག་བསྔལ་ལས་ནི་ཟློག་བྱེད་པ། །མཐོ་རིས་ལམ་ལས་ཉམས་བྱེད་པོ། །ཕོ་ཉ་ཡི་དགས་འཇིག་རྟེན་གྱིས། །དུད་འགྲོའི་སྐྱེ་གནས་སུ་སྐྱུར་བ། །འཁོར་བ་མ་ལུས་ཀུན་གྱི་མ། །ཚོགས་པ་འདུས་པའི་མིང་ཡང་སྤོངས། །བསམ་གཏན་སྙོམས་འཇུག་ཡང་དག་ལྡན། །དགེ་སློང་ཡིད་ནི་དག་རྣམས་ཀྱིས། །དེ་ལྟར་བཅོམ་ལྡན་འདས་འོད་སྲུང་དྲང་སྲོང་གི་མཆོག་དེས་ཚོགས་པ་འདུས་པའི་སྐྱོན་འདི་དག་རྣམས་གསུངས་སོ། །གཞན་ཚོགས་པ་འདུས་པ་མ་ཡིན་པའི་ཡོན་ཏན་རྣམས་སྟོན་པར་མཛད་དེ། དགེ་སློང་གང་དག་སེམས་ཤིན་ཏུ་མཉམ་པར་བཞག་པར་གྱུར་པ་དམ་པའི་ཆོས་འབའ་ཞིག་ལ་མངོན་པར་དགའ་བ། དམ་པའི་ཆོས་འབའ་ཞིག་སྟོན་པར་བྱེད་པ། དམ་པའི་ཆོས་ཉིད་སེམས་པར་བྱེད་པ། དམ་པའི་ཆོས་རྟོགས་པར་འགྱུར་བ། སངས་རྒྱས་ལ་རབ་ཏུ་འདུད་པར་བྱེད་པའི་རང་བཞིན་ཅན་དུ་གྱུར་པ་དེ་དག་རྣམས་ཀྱིས་ནི་གང་བལྟ་བར་བྱ་བའི་ཞབས་དྲུང་དེ་དག་ཉིད་མཐོང་བར་འགྱུར་རོ། །ཚོགས་པ་འདུས་པའི་སྲིད་པ་རྣམས་ལས་གྲོལ་བ། རྩེ་གཅིག་ཏུ་དགའ་བར་གྱུར་པ། གཅིག་ཏུ་འཁོར་བའི་འཇིགས་པ་རྣམས་ཀྱིས་སྐྲག་པ། གཞན་དུ་ན་དེ་དག་རྣམས་ཀྱི་ངག་གི་ངལ་བ་འབྲས་བུ་དང་བཅས་པ་ནི་གང་འཕགས་{{page:{number:1401,folio:159a,volume:70}}}པའི་བདེན་པ་བཞིའོ། །འཕགས་པའི་བདེན་པ་བཞི་པོ་རྣམས་ཀྱི་གཏམ་ཡང་རྗོད་པར་བྱེད་དོ། །དེ་དག་རྣམས་ཀྱི་ལུས་ངལ་བ་དོན་ཡོད་པ་ནི་གང་སངས་རྒྱས་དང་། ཆོས་དང་། དགེ་འདུན་རྣམས་ལ་ཐལ་མོ་སྦྱོར་བའི་ལས་ཀྱིས་རབ་ཏུ་བཏུད་དེ་ལུས་ཀྱིས་ཀྱང་སྐྱོ་བ་སྐྱེའོ། །དེ་དག་རྣམས་བདག་ཉིད་ངལ་བའི་ཡིད་ཀྱི་ངལ་བ་འབྲས་བུ་དང་བཅས་པར་གྱུར་པ་ནི་རང་གི་མཚན་ཉིད་དང་། སེམས་ཀྱི་སྤྱིའི་མཚན་ཉིད་རྣམས་ལ་ཡིད་འབྱུང་བར་བྱེད་པའོ། །དེ་དག་རྣམས་ཀྱི་ཡོངས་སུ་ངལ་བ་འབྲས་བུ་དང་བཅས་པ་རྣམ་པ་གསུམ་པོ་རྣམས་ཀྱིས་ཇི་ལྟར་ན་མྱ་ངན་ལས་འདས་པ་དང་ཉེ་བར་འཇུག་པ་ཡིན་ཞེ་ན། གང་དག་ཡོངས་སུ་གོམས་པར་བྱེད་པའི་ཐབས་ཐམས་ཅད་ཀྱིས་ཚོགས་པ་འདུས་པ་ལ་དགའ་བར་མི་བྱེད་ཅིང་སྡིག་པའི་གྲོགས་པོ་རྣམས་སྟེན་པར་མི་བྱེད་པ། ཡིད་ལེགས་པར་སྡོམ་པར་བྱེད་པ་དང་། ཡིད་ཤིན་ཏུ་བར་ཡང་མཉམ་པར་གཞག་པར་ཡང་གསུམ་གྱིས་ཏེ། འདི་དག་རྣམས་ཀྱིས་ནི་ཇི་ལྟ་བ་བཞིན་དུ་མྱ་ངན་ལས་འདའི། གསུམ་པོ་རྣམས་གང་ཞེ་ན། འདི་ལྟ་སྟེ། དབུགས་རྔུབ་པ་དང་། འབྱུང་བ་དྲན་པ་དང་། མི་སྡུག་པ་དང་། ཁམས་ཀྱི་རབ་ཏུ་དབྱེ་བའོ། །དེ་ལ་ཐམས་ཅད་ཉིད་ཀྱང་ལམ་དེ་དག་རྣམས་ལས་སེམས་མཉམ་པར་བཞག་པར་འགྱུར་རོ། །སེམས་མཉམ་པར་བཞག་པ་མ་ཡིན་པ་རྣམས་དང་། སེམས་མཉམ་པར་འཇོག་པར་མི་བྱེད་པ་ཡང་ཚོགས་པ་འདུས་པ་སྟེ། ལམ་གསུམ་སུན་འདོན་པར་བྱེད་པ་ཡང་ཡིན་ནོ། །དམྱལ་བ་དང་། ཡི་དགས་དང་། དུད་འགྲོ་རྣམས་སུ་འགྲོ་བར་བྱེད་པའི་ཞགས་པར་གྱུར་པ་ཐབས་མ་ཡིན་པས་ཀུན་ནས་བཅིངས་ནས་སྐྱེས་བུ་དམྱལ་བ་རྣམས་སུ་རྒྱུག་པར་བྱེད་དོ། །ཡི་དགས་དང་། དུད་འགྲོའི་འགྲོ་བ་ཡང་སྟེ། དེ་དག་རྣམས་ནི་ཚོགས་པ་འདུས་པ་ལ་དགའ་བས་བསླུས་པ་ཡིན་ནོ། །དེའི་ཕྱིར་ཚོགས་པ་འདུས་པ་ནི་དུག་དང་། མཚོན་ཆ་དང་། མེ་དང་། གཅན་གཟན་ཁྲོ་བོ་དང་། གཡང་ས་རྣམས་བཞིན་དུ་བློ་དང་ལྡན་པའི་དགེ་སློང་བསམ་གཏན་ལ་སྙོམས་པར་འཇུག་པ་རྣམས་ཀྱིས་{{page:{number:1402,folio:159b,volume:70}}}རྟག་ཏུ་ཡོངས་སུ་སྤང་བར་བྱའོ། །བག་མེད་པའི་སྐྱེས་བུ་མང་པོ་རྣམས་ཚོགས་པ་འདུས་པ་གང་ཡིན་པས་བསླུས་ཏེ། དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །དེ་དག་རྣམས་བག་མེད་པར་གྱུར་པ་ཡང་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་གར་དང་གར་བྱེད་པ་རྔ་ཛྷ་ལ་ལ་ཀ་དང་། གླུ་མཁན་དུ་གྱུར་པ་གཞན་གྱི་ཁྱིམ་གྱི་སྒོར་བཀྲེན་པར་གྱུར་པའི་སློངས་མོ་ནན་དང་བྲལ་བས་སྲང་དང་སྒོར་ཡོན་གྱིས་འཚོ་བར་འགྱུར་བ་ཡིན་པས་ན་ཚོགས་པ་འདུས་པ་ནི་སྦྲུལ་མཐོང་བ་དུག་ཅན་དང་། ཚོགས་པ་འདུས་པ་ནི་མེས་སྲེག་པ་དང་། ཚོགས་པ་འདུས་པ་ནི་དོང་དུ་ལྷུང་བ་དང་། ཚོགས་པ་འདུས་པ་ནི་གཏི་མུག་གིས་རྣམ་པར་རྨོངས་པ་དང་། ཚོགས་པ་འདུས་པ་ནི་འདོད་ཆགས་ཀྱིས་ཀུན་ཏུ་འདོད་ཆགས་པ་དང་། ཚོགས་པ་འདུས་པ་ནི་ཟོ་ཆུན་རྒྱུད་མོ་རྣམ་པར་འཕྲུལ་པ་དང་། ཚོགས་པ་འདུས་པ་ནི་རྣམ་པར་རྨོངས་པར་བྱེད་པ་དང་། ཚོགས་པ་འདི་ནི་མུན་པའི་ཕུང་པོ་བཞིན་དུ་དུ་མར་རྣམ་པར་རྒྱལ་བ་མ་ཡིན་པར་བྱེད་པ་ཡིན་པས་འཇིགས་པ་གཅིག་པོ་དང་། གཅིག་ཏུ་སྲིད་པས་འཇིགས་པར་གྱུར་པ་རྣམས་དང་། གཅིག་ཏུ་དེ་ཁོ་ན་ལ་ལྟ་བ་ལ་མངོན་པར་བརྩོན་པ་རྣམས་ཀྱིས་དེའི་ཕྱིར་འདི་ལྟར་བསླབ་པར་བྱ་སྟེ། རབ་ཏུ་ཞི་བའི་དགོན་པ་རྣམས་ལ་དང་། སྒྲའི་ཅ་ཅོ་རྣམས་སྤངས་པས་རབ་ཏུ་ཞི་བར་གྱུར་པ་རྣམས་སུ་དང་། ཤེས་བྱ་ཉི་མ་སྟེན་པར་བྱེད་པ་རྣམས་སུ་དང་། རིའི་མཐོངས་རྣམས་སུ་དང་། ཤིང་གི་དྲུང་རྣམས་སུ་དང་། ཕུག་གི་སྒོ་རྣམས་ལ་དང་། བསོད་ནམས་སུ་གྱུར་ཅིང་བསོད་ནམས་སུ་གྱུར་པའི་སྒྲ་མེད་པ་རྣམས་སུ་གཅིག་པུ་ཞིག་དབེན་པར་སོང་ལ། ཀུན་ནས་གཅུམ་པའི་ཡིད་རྩེ་གཅིག་གིས་ཉོན་མོངས་པའི་མཆོག་རྣམས་ལས་ཀྱང་ངེས་པར་རྣམ་པར་རྒྱལ་བར་གྱིས་ཤིག །དེ་ལྟར་ཁྱེད་རྣམས་ཡིད་ལེགས་པར་ལས་སུ་རུང་བར་གྱིས། ཡིད་ཤིན་ཏུ་རབ་ཏུ་ཞི་བར་གྱུར་པ་དང་། ཚོགས་པ་འདུས་པ་ཐམས་ཅད་ལས་རྣམ་པར་གྲོལ་བ་དང་། རང་གི་སྐྱེ་བོ་དང་། གྲོགས་བཤེས་དང་། གཉེན་{{page:{number:1403,folio:160a,volume:70}}}འབྲེལ་རྣམས་འགྲོ་བ་དང་། འོང་བས་ཀུན་ཏུ་ཕྲད་པའི་ཚོགས་པ་འདུས་པའི་ཞེན་པ་དང་རྣམ་པར་བྲལ་བ་དང་། སྤྲོ་བ་མེད་པར་གཅིག་པུ་དགའ་བ་དང་། བསམ་གཏན་ལ་བསམ་པ་གཏན་པར་དང་། གནས་པས་ཕྱིན་ཅི་ལོག་བཞི་དང་བྲལ་བ་དང་། དབུགས་འབྱུང་བ་དང་རྒྱུ་བ་རྣམ་པ་བཅུ་དྲུག་དྲན་པའི་ངང་ཚུལ་གྱིས་ཉིན་མེད་མཚན་མེད་དུ་ཡང་ཤིན་ཏུ་ལེགས་པར་བརྩམས་པས་འཁོར་བའི་འཆིང་བ་ལས་འབྲོས་པར་བྱེད་པའི་ཕྱིར་ཡང་སྟེ། དེ་ལྟ་བུ་དེས་གོ་འཕང་གི་མཆོག་འཐོབ་པར་གྱུར་པ་ནི་གང་ཤིན་ཏུ་སྔབ་ནས་ཀྱང་མཐོང་མ་མྱོང་བའི་བདེ་ལེགས་སུ་གྱུར་པ་ཡིན་ལ། ཚོགས་པ་འདུས་པ་ལ་མངོན་པར་དགའ་བས་ཀྱང་ནི་མ་ཡིན་ནོ། །ཐོས་པ་དང་མི་ལྡན་པ། བློ་བརྟན་པོ་མ་ཡིན་པ་བརྟན་པོར་རྒྱུ་བ་མ་ཡིན་པ། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེས་པ། ལེ་ལོ་ཅན་དུ་གྱུར་པ་རྣམས་དེ་ལྟར་ཆོས་གཅིག་པོ་འདི་གཞོམ་པར་གྱིས་དང་། འདི་ལྟ་སྟེ། ཚོགས་པ་འདུས་པ་ཞེས་བྱ་བའོ། །གཉིས་པ་ཡང་རབ་ཏུ་སྤང་བར་བྱ་ཞིང་སྤྱད་པར་ནི་མི་བྱའོ། །འདི་ཡང་གང་ཞེ་ན། འདི་ལྟ་སྟེ། སྨན་པ་བྱེད་པའོ། །དགེ་སློང་དག་བསམ་གཏན་བྱེད་པར་གྱུར་པ་ན་བར་དུ་གཅོད་པར་འགྱུར་རོ། །དེ་སྨན་པ་བྱེད་པར་གྱུར་པ་ན་གཞན་དུ་བྱེད་ཅིང་གཞན་དུ་སྨྲ་བར་འགྱུར་རོ། །དེ་ནད་པ་རྣམས་ལ་སེམས་སྟེར་བར་མི་བྱེད་དོ། །བློ་དེ་ལ་སོང་བ་ཡིན་ནོ། །དེ་དེ་ལྟར་བྱེད་པ་ན་འདོད་པ་རབ་ཏུ་སྟོབས་དང་ལྡན་པར་འགྱུར་རོ། །དེ་འདོད་པས་ཟིལ་གྱིས་མནན་པར་གྱུར་ནས་སེམས་ཀྱིས་སྤྱོད་པར་བྱེད་པ་སྟེ། ཇི་ལྟར་ཕྱིར་ཞིང་ཉིད་ཀྱང་ནད་རྣམ་པ་དུ་མར་སྟོབས་དང་ལྡན་པར་གྱུར་ན་དེས་སེམས་ཅན་རྣམས་ལ་གཟེར་ཟུག་བྱེད་དོ། །གཞན་ཡང་རྣམ་པ་མང་དུ་ང་ལ་རྙེད་པ་དང་བཀུར་སྟི་འོང་བར་འགྱུར་རོ། །དེས་བདག་གིས་གྲོང་རྣམས་ནས་གྲོང་དུ་དང་། གྲོང་ཁྱེར་རྣམས་ནས་གྲོང་ཁྱེར་དུ་དང་། ཡུལ་ཆུང་རྣམས་ནས་ཡུལ་གྱི་ལྗོངས་རྒྱུ་བའི་སྒོ་ནས་ངས་མང་དུ་བསྡུ་བར་བྱའོ་ཞེས་དེ་ལྟར་བསམས་པར་གྱུར་པས་བརྣབ་སེམས་འཕེལ་བར་འགྱུར་རོ། །དེ་བརྣབ་སེམས་ཀྱིས་{{page:{number:1404,folio:160b,volume:70}}}ཟིལ་གྱིས་མནན་པར་གྱུར་པའི་ཡིད་ཅན་དྲི་མ་རྣམས་ཤིན་ཏུ་དཔྱོད་པར་བྱེད་པ་པོ་ཡིན་གྱི་བསམ་གཏན་ལ་སྙོམས་པར་འཇུག་པ་སེམས་པ་པོར་ནི་མི་འགྱུར་རོ། །དགེ་བ་རྣམས་ལ་སྤྱོད་པར་མི་འགྱུར་རོ། །གཞན་ཡང་སྨན་པ་བྱེད་པ་ན་སྐྱོན་ཆེན་པོ་རྣམས་ཡོད་དེ། དགེ་སློང་མ་ཡིན་པ་དགེ་སློང་དུ་དམ་འཆའ་བ་གང་གི་ཚེ་རླུང་ལ་སོགས་པའི་ནད་རྣམས་ཀྱིས་སྲོག་ཆགས་རྣམས་ཟིལ་གྱིས་མནན་པར་གྱུར་པ་ན་དེའི་ཚེ་རྫས་ལུང་འབོགས་པར་བྱེད་དེ། ཇི་ལྟར་མྱུར་བར་གྱུར་པར་མར་ནག་ལ་མར་ནག་གི་སྐོལ་སྦྱོར་བྱེད་དོ། །གལ་ཏེ་མེད་པར་གྱུར་ན་དེས་ཏིལ་ཀུན་ནས་བཙིར་ཞིང་ཏིལ་རྣམས་ཀུན་ཏུ་འཚིར་བར་བྱེད་དོ། །ཏིལ་ཀུན་ཏུ་བཙིར་བར་གྱུར་པ་ལས་ཀྱང་སྲོག་གཅོད་པ་ཆེན་པོ་འབྱུང་བར་འགྱུར་ཏེ། སྲིན་བུའི་ཚོགས་ཆེན་པོ་ཁ་བཏག་པར་འགྱུར་རོ། །འདི་ནི་སྐྱོན་གཞན་ཡིན་ཏེ། དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་པོས་ནད་རྣམས་མ་གཏོགས་པར་ཤ་བཀའ་སྒོ་བར་བྱེད་དོ། །གསར་པར་གྱུར་པ། མཚོན་གྱིས་བསད་པ། ཤིན་ཏུ་ཚིལ་ཅན་མ་ཡིན་པ། ཤི་བ་མ་ཡིན་པ། ནད་དང་གཅོང་གིས་ཤིན་ཏུ་བཅོམ་པ་མ་ཡིན་པ། ནད་དང་གཅོང་གིས་ཉེ་བར་ཉམས་པ་མ་ཡིན་པ། དུག་གིས་ཤི་བ་མ་ཡིན་པ། གཅན་གཟན་གྱིས་བསད་པ་མ་ཡིན་པ། སྐམ་པོ་མ་ཡིན་པ། རྗུད་པ་མ་ཡིན་པ་དེ་ལྟ་བུ་རྣམས་སུ་སྒོ་བར་བྱེད་དོ། །བཀའ་སྒོ་བར་བྱེད་པའི་དོན་གྱིས་སྲོག་གཅོད་པ་བདག་ལ་འབྱུང་ངོ་། །གང་གིས་སྲོག་གཅོད་པ་བཀའ་སྒོ་བར་བྱེད་པ་དང་། གང་བྱེད་པ་དང་། དེ་གཉིས་ཀ་ཡང་ལས་མཉམ་པའི་ཕྱིར་ན་དང་། བརྣབ་སེམས་དང་། གནོད་སེམས་ཀྱི་སྐྱོན་གྱིས་དམྱལ་བ་ཡང་སོས་སུ་འགྲོ་བར་འགྱུར་བ་ཡིན་ནོ། །དེ་ལྟར་ཡིན་པས་ཀྱང་སྨན་པ་མི་བྱའོ། །ཡང་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་གདོན་དུ་གྱུར་པ། རྐུན་མ་སྐྱེས་བུ་སྡིག་ཅན་སྨན་པའི་སྐྱོན་གཞན་ནི་གང་ནད་རྣམས་ཤིན་ཏུ་སྟོབས་དང་ལྡན་པར་གྱུར་པ་ན་དེའི་ཚེ་གང་ཡང་གྲོང་གཞན་དང་གཞན་སོ་སོ་ཐ་དད་པ་རྣམས་ཀྱི་ཤིང་ལྗོན་པ་དང་། འཁྲི་ཤིང་དང་། ཤིང་གེལ་པ་རྣམས་ཀྱང་དེས་ནོར་གྱི་དོན་དུ་སྟེ། སེམས་ཅན་གྱི་གནས་ཀྱིས་ཀུན་ཏུ་བསྡུས་པ། {{page:{number:1405,folio:161a,volume:70}}}ནང་ན་ཉེ་བར་གནས་པའི་སྲིན་བུ་རྣམས་ཀྱིས་རྟེན་དུ་གྱུར་པ་རྣམས་ནོར་གྱི་དོན་དུ་དང་པོ་ཁོ་ནར་རྐོ་བར་བྱེད་པའམ། གཅོད་པར་བྱེད་པ་ཡང་བྱེད་དོ། །དེས་བརྐོས་པར་གྱུར་པ་ན་ས་ལ་གནས་པར་གྱུར་པའི་སྲོག་ཆགས་ཤུན་པ་དང་རྩ་བ་ལ་རྟེན་པ་རྣམས་འཛིན་པར་བྱེད་པ་དང་། ཚད་རྣམས་ཀྱང་རབ་ཏུ་བཤིག་པར་བྱེད་དོ། །གཅོད་པས་ནི་དེའི་ནང་ན་གནས་པའི་སྲིན་བུ་རྣམས་ཀྱང་གསོད་པར་བྱེད་དོ། །དེའི་ཚེ་རྟེན་པར་གྱུར་པའི་སྲོག་ཆགས་རྣམས་ཀྱང་གསོད་པར་འགྱུར་རོ། །འདི་ནི་སྨན་པ་བྱེད་པ་རྣམས་ཀྱི་སྐྱོན་གཞན་ཡིན་ནོ། །དེ་དེ་ལྟར་འཚོ་བ་ངན་པར་གྱུར་པ་ཆོས་མ་ཡིན་པ་དང་། ཡང་དག་པར་ལྡན་པའི་ཡིད་ཅན་རྣམས་ནི་བསམ་གཏན་ལ་སྙོམས་པར་འཇུག་པ་ལ་ཇི་ལྟར་དགའ་བར་འབྱུང་བར་འགྱུར་ཏེ། དེ་ནི་རྗེས་སུ་ཆགས་པའི་ཡིད་ཅན་ཡིན་ནོ། །གཞན་ཡང་སེམས་ངན་པ་ལ་སྐྱོན་སྟོབས་དང་ལྡན་པར་འགྱུར་ཏེ། དེ་བཞིན་དུ་བསམ་པ་ངན་པ་ལ་སེམས་པའི་སྡིག་པ་ཅན་དེ་ཡང་ཆོས་མ་ཡིན་པ་ཡུལ་འཁོར་འཇོམས་པ་སེམས་པར་བྱེད་དོ། །ཇི་ལྟར་སེམས་ཅན་རྣམས་ཡུལ་ལྗོངས་རྣམས་འཇོམས་པར་འབྱུང་བར་འགྱུར་བ་དེའི་ཚེ། དེ་ལས་བདག་ལ་མཆོད་པར་འགྱུར་བ་དང་། རྫས་དང་། ཟས་དང་། སྐོམ་དང་། སྟན་དང་། གནས་མལ་དང་། རབ་ཏུ་ཕལ་ཆེ་བའི་རྙེད་པ་དང་བཀུར་སྟི་འབྱུང་བར་འགྱུར་རོ། །འདོད་པས་ཉེ་བར་བཅོམ་པར་གྱུར་པའི་བློ་དེ་དགེ་བ་རྣམས་ལ་སེམས་པར་མི་བྱེད་དོ། །བསམ་གཏན་ལ་སྙོམས་པར་འཇུག་པའི་རང་བཞིན་ཅན་ཡང་མ་ཡིན་ནོ། །བླ་མ་དག་ལ་ཉེ་བར་སྟེན་པར་མི་བྱེད་དོ། །དགེ་བའི་བཤེས་གཉེན་རྣམས་དང་འགྲོགས་པར་མི་བྱེད་དོ། །སངས་རྒྱས་ལ་ཕྱག་འཚལ་བའི་རང་བཞིན་ཅན་མ་ཡིན་ནོ། །བྱ་བ་ངན་པ་བྱེད་པ་དེ་ལུས་ཞིག་ནས་ངན་སོང་ངན་འགྲོ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེ་དེ་ལས་འཆི་འཕོས་ནས་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ལེགས་པར་བྱས་པ་རྣམས་ཀྱིས་མིར་སྐྱེས་ན་ཡང་སྨན་པ་ངན་པ་དེའི་ལས་རྣམས་ཀྱི་མཐུས་དེ་རྟག་ཏུ་ནད་པ་དབུལ་པོ་དང་ཚེ་ཐུང་བར་ཡང་འགྱུར་རོ། །སྨན་པ་བྱེད་པའི་སྐྱོན་གཞན་{{page:{number:1406,folio:161b,volume:70}}}རྣམས་ནི་ཡང་རླུང་དང་། མཁྲིས་པ་དང་། བད་ཀན་དེ་དག་རྣམས་ནི་གང་གི་ཕྱིར་ཐ་མལ་པ་ཡིན་པའི་ཕྱིར་ན་བསྒྲུབ་པར་བླ་བ་ཡིན་ལ་ཐོག་མ་མེད་པའི་དུས་ནས་འཇུག་པར་འགྱུར་བ་ལུས་དང་ལྷན་ཅིག་ཏུ་འགྲོགས་པར་གྱུར་པའི་ངན་སོང་དུ་འགྲོ་བ་རྣམས་ནི་རྟོགས་པར་ཡང་མི་འགྱུར་རོ། །སོ་སོའི་སྐྱེ་བོ་ཐོས་པ་དང་མི་ལྡན་པ། དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་དེ་ནི་འཇིགས་པར་འགྱུར་བའི་ལུས་འཆོས་པར་བྱེད་ཀྱི། སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ། རབ་ཏུ་བྱུང་བར་གྱུར་པ། གང་གི་དོན་དུ་རབ་ཏུ་བྱུང་བར་གྱུར་ནས་ཀུན་ནས་སྤོང་བས་འདོད་ཆགས་ཞེ་སྡང་གཏི་མུག་གིས་ཐོག་མ་མེད་པའི་དུས་ནས་འཇུག་པའི་ལུས་སྲེག་པ་འཆོས་པར་མི་བྱེད་དོ། །གང་གིས་ཀྱང་འདི་དག་སྲེག་པར་འགྱུར་བ་དེས་ཀྱང་གང་གི་ཕྱིར་ལུས་རྣམས་བསྲེགས་པས་ཤིན་ཏུ་སྲེག་པར་བྱེད་པ་དང་། རྣམ་པར་ཆུད་གཟན་ཞིང་རྣམ་པར་ཆུད་གཟོན་པར་བྱེད་དོ། །ཕྱི་བཞིན་རྗེས་སུ་འབྲེལ་ནས་ལམ་དུ་འགྲོ་བ་ན་འགྲོགས་པར་བྱེད་པའི་སྐྱོན་ཆེན་པོ་གསུམ་པོ་འདོད་ཆགས་ཞེ་སྡང་གཏི་མུག་དེ་དག་རྣམས་ཡོངས་སུ་བཏང་ནས་གཞན་རྣམས་ལ་ཀུན་ཏུ་འཕོ་བར་བྱེད་པ་དེའི་རབ་ཏུ་བྱུང་བ་དོན་མེད་པར་འགྱུར་རོ། །གསོ་བ་ངན་པའི་སྐྱེས་བུ་རང་གི་སེམས་ཀྱིས་ཡོངས་སུ་བསླུས་པ་སྐྱེས་བུ་གཏི་མུག་ཅན་བསླུས་པར་གྱུར་པ་ཡང་ཡིན་ཏེ། དཔེར་ན་བློ་གྲོས་དམན་པའི་སྐྱེས་བུ་འགའ་ཞིག་རྩ་བ་མེད་པ། གྲོགས་མེད་པ། ནོར་མེད་པར་སྟོབས་དང་ལྡན་པའི་དགྲ་ཞིག་འོངས་པར་གྱུར་ན་དགྲ་དེ་ནི་འདིས་བརྩད་པར་བྱ་བ་དག་གིས་བྱ་བར་མི་ནུས་སོ། །སྟོབས་ཀྱིས་ཀྱང་བཟློག་པར་མི་ནུས་ཏེ། དགྲ་བོ་འདི་ནི་ཤིན་ཏུ་སྟོབས་དང་ལྡན་པས་དེ་བརྟན་པ་དང་ལྡན་པར་འགྱུར་རོ། །ཐོས་པ་དང་མི་ལྡན་པའི་བྱིས་པ་སོ་སོའི་སྐྱེ་བོ་དེ་རྣམས་ཀྱིས་དགྲ་དེའི་འཇིགས་པ་མ་བརྩིས་པར་དམན་པའི་སྐྱེས་བུ་གཞན་དགྲ་འཇིགས་པས་སྐྲག་ཅིང་ལྷན་ཅིག་ཏུ་དབང་དུ་གྱུར་ནས་འགྲོགས་པར་བྱེད་དོ། །དེ་དེ་ལྟར་དྲན་པ་ངན་པ་ཤེས་རབ་འཆལ་བ། ལེ་ལོ་ཅན་སྐྱེས་བུ་བག་མེད་པར་གྱུར་པ། སོང་ཞིང་འཐུངས་པར་བྱེད་པ་ཇི་སྲིད་དུ་གཞན་གྱི་ཆུང་མ་དང་བག་མེད་པ་{{page:{number:1407,folio:162a,volume:70}}}རྣམས་སྟེན་པར་བྱེད་པ་འདི་དག་ནི་དགེ་སློང་ངན་པ་དགེ་སློང་དུ་ཁས་འཆེས་པ་རང་གི་དགྲ་རྣམས་བཟོད་པར་བྱེད་དོ། །སྟོབས་ཆེན་པོས་བརྩོན་པ་དུ་མས་ཀྱང་འཇིག་རྟེན་ལས་འདས་པའི་ཕྱི་བཞིན་རྗེས་སུ་འབྲང་བར་འགྱུར་བས་ཟིལ་གྱིས་མནན་ནས་དེས་ཤིན་ཏུ་སྤྲོ་བའི་གནས་ལ་འདྲིས་པར་བྱེད་ཅིང་རྣམ་པར་རྟོག་པ་དང་མཉམ་པར་འཇུག་པ་གང་ཆེས་སྟོབས་དང་ལྡན་པས་རྗེས་སུ་འབྲང་བ། འདོད་ཆགས་ཞེ་སྡང་གཏི་མུག་རྣམས་བཟོད་པར་བྱས་ནས་གང་དག་ལུས་རབ་ཏུ་བྱུང་བར་གྱུར་པ། རང་གི་སྐྱེ་བོ་དང་། གྲོགས་པོ་དང་། བུ་མོ་རྣམས་ཡོངས་སུ་སྤངས་པས་རབ་ཏུ་བྱུང་བའི་ཡིད་བོར་ཏེ། རྫས་ཀྱི་རྒྱུས་གཞན་དག་གི་དབང་གིས་ལྷན་ཅིག་ཏུ་འགྲོ་བར་བྱེད་དོ། །ཇི་ལྟར་ང་ནི་ཁྱེད་རྣམས་ལ་རླུང་དང་། བད་ཀན་དང་། མཁྲིས་པ་རྣམས་དགྲར་འདོད་དོ། །དེ་དག་རྣམས་བདག་ཅག་གིས་འདི་ལྟར་གོ་བར་བྱ་སྟེ། ཡིད་རྣམ་པར་དཀྲུག་པར་བྱེད་པ་དང་། འཆི་བདག་གི་རྒྱལ་པོ་ཡང་གསུམ་དུ་འགྲོ་བའི་དགྲ་གསུམ་པོ་འདི་དག་རྣམས་ཡིན་ཏེ། བཟློག་པར་དཀའ་བའི་འདོད་ཆགས་ཞེ་སྡང་གཏི་མུག་གང་ཡིན་པ་འདིས་འདོད་པའི་ཐག་པས་བཅིངས་ནས་ཤིན་ཏུ་བག་མེད་པར་འཇིག་རྟེན་ཕ་རོལ་ཏུ་འཁྲིད་པར་བྱེད་དོ། །དོན་གྱི་མཆོག་ལ་བག་མེད་པ་ནོར་གྱི་འདོད་པ་རབ་ཏུ་སྟོབས་ཆེ་བ་རྣམས་ཀྱིས་བློ་སྡུག་བསྔལ་བར་བྱེད་པ་ཡིན་པ་དེའི་ཕྱིར་སྐྱོན་དེ་དག་རྣམས་གོ་བར་གྱིས་ལ་སྨན་པ་མ་བྱེད་ཅིག །གལ་ཏེ་འགའ་ཞིག་འཆོས་པའི་སྨན་པ་བྱེད་ན་གང་གཞན་དག་རྣམས་སུ་དེ་བདེ་བར་མི་འགྱུར་རོ། །དེ་ནས་དེའི་ཚེ་བཅོམ་ལྡན་འདས་དེས་ཚིགས་སུ་བཅད་པ་གསུངས་པ། ཇི་ལྟར། བད་ཀན་ལ་སོགས་སྐྱོན་མ་ཡིན། །སྐྱོན་གཞན་འདོད་ཆགས་ལ་སོགས་འདོད། །བད་ཀན་སོགས་ཀྱིས་ངན་སོང་དུ། །ཡིད་ཅན་སྐྱེ་བར་འགྱུར་མ་ཡིན། །སེམས་ཀྱི་སྐྱོན་རྣམས་འདི་དག་གིས། །ངན་སོང་སྟོན་པར་བྱེད་པ་ཡིན། །དེ་ཕྱིར་དེ་དག་ཞི་བ་ཉིད། །མཆོག་ཡིན་བད་ཀན་སོགས་འདིར་མིན། །ཐོག་མཐར་མཆོག་ཏུ་ལེགས་པར་ནི། །ཆགས་ལ་ཀུན་བསྟན་འཐོབ་པ་མིན། །གང་སེམས་སྨན་པ་དེ་སྨན་པ། །ལུས་ཀྱི་སྨན་པ་སྨན་པ་མིན། །ཡིད་འཆོས་པ་ནི་ཤེས་པར་དཀའ། །དེ་བཞིན་མིན་འདོད་འཇིག་{{page:{number:1408,folio:162b,volume:70}}}རྟེན་པའི། །དེ་ལྟར་བཅོམ་ལྡན་འདས་འོད་སྲུང་གིས་རྒྱུ་འདིས་ན་རབ་ཏུ་བྱུང་བས་སྨན་པ་མ་བྱེད་ཅིག་ཅེས་གསུངས་སོ། །སྨན་པ་བྱེད་པ་ལ་སྐྱོན་གཞན་ཡང་ཡོད་པ་ནི་འདི་ལྟ་སྟེ། སྨན་པ་བྱེད་པ་ན་སྐྱོན་དུ་མ་འཕེལ་བར་འགྱུར་ཏེ། འདོད་པས་ཟིལ་གྱིས་གནོན་པར་བྱེད་དོ། །ཕྱིར་རྩོད་པར་བྱེད་པར་འགྱུར་ལ་སྨན་པ་གཞན་དེ་ལ་སྨད་ར་ཡང་སྨྲ་བར་བྱེད་དོ། །འཚོ་བ་རྣམས་ཡང་ཉེ་བར་འཇོམས་སོ། །དེ་ལ་འདི་དག་རབ་ཏུ་སྐྱེ་སྟེ། ཤིན་ཏུ་ཡང་ཡི་དགས་སུ་སྐྱེ་བའི་རྒྱུ་བྱེད་དོ། །དེ་ལྟར་དྲི་མ་རྣམས་ཀྱིས་ཟིལ་གྱིས་གནོན་པར་འགྱུར་བའི་སེམས་གཡོ་བས་གཏི་མུག་སྟོབས་ཆེ་བར་འགྱུར་རོ། །དེ་གཏི་མུག་གིས་ཟིལ་གྱིས་མནན་པས་བུད་མེད་ཀྱི་འགྲོ་བ་ལེགས་པར་མངོན་པར་མཐོང་ན་ཚུལ་བཞིན་མ་ཡིན་པ་ཡིད་ལ་བྱེད་པས་འཁྲིད་པར་འགྱུར་རོ། །བློ་གྲོས་རྨོངས་པ་དེ་བུད་མེད་དག་མངོན་པར་མཐོང་ནས་འདོད་ཆགས་ཀྱི་ཟིལ་གྱིས་གནོན་ནོ། །སྐྱོན་དེ་དག་རྣམས་བད་ཀན་ལ་སོགས་པ་དེ་དག་ལ་མེད་དོ། །འདོད་ཆགས་ལ་སོགས་པའི་སྐྱོན་རྣམས་ལ་བཅོས་གྱིས་དང་། དམྱལ་བ་དང་། ཡི་དགས་དང་། དུད་འགྲོའི་འགྲོ་བ་རྣམས་ཀྱི་རྒྱུར་གྱུར་པའི་སྟོབས་ཆེ་བ་ཡིན་གྱིས། དེ་ཡང་དེ་ལྟར་གྱུར་པས་བུད་མེད་ཀྱི་འགྲོ་བ་མཐོང་ནས་ཚུལ་བཞིན་མ་ཡིན་པ་ཡིད་ལ་བྱེད་པས་འཁྲིད་པར་འགྱུར་རོ། །དྲན་པ་རྨོངས་པ་དེ་བུད་མེད་དག་མཐོང་ནས་འདོད་ཆགས་ཀྱི་ཟིལ་གྱིས་གནོན་པར་འགྱུར་རོ། །རབ་ཏུ་བྱུང་བ་རྣམས་ཀྱིས་འདོད་ཆགས་ལ་སོགས་པ་རྣམས་རྟག་ཏུ་རྟོགས་པ་ལ་རབ་ཏུ་བརྩོན་པར་བྱའི་བད་ཀན་ལ་སོགས་པ་རྣམས་ནི་མ་ཡིན་ནོ། །འདི་དག་ནི་ཆོས་གཞན་གཉིས་པ་ཡིན་ཏེ། དགེ་སྦྱོང་མྱ་ངན་ལས་འདས་པ་ལ་ཁ་ཕྱོགས་པས་མི་བྱ་སྟེ། བསམ་གཏན་ལ་སྙོམས་པར་ཞུགས་པ་ན་རྣམ་པར་སྲེག་པར་བྱེད་པའི་ཕྱིར་རོ། །གཞན་ཡང་ཆོས་གསུམ་པ་ཡོངས་སུ་སྤང་བར་བྱའོ། །འདི་ཡང་གང་ཞེ་ན། འདི་ལྟ་སྟེ། རི་མོའི་ལས་བྱེད་པའོ། །རི་མོའི་ལས་བྱེད་པའི་རབ་ཏུ་བྱུང་བ་རྣམས་ནི་འདོད་ཆགས་ཀྱིས་རབ་ཏུ་འབྱུང་བར་བྱ་བ་ཡིན་ཏེ། ཁ་དོག་གི་འདུ་ཤེས་ཅན་གྱིས་འདོད་ཆགས་གཞན་སྐྱེད་པར་བྱེད་པ་ཡིན་ནོ། །ལས་རྣམ་པ་སྣ་ཚོགས་པ་{{page:{number:1409,folio:163a,volume:70}}}རྣམས་ཀྱིས་འཇིག་རྟེན་འདི་བོར་ནས་ཁ་དོག་སྣ་ཚོགས་པར་གྱུར་པ་གཞན་རྣམས་བྱེད་དོ། །སེམས་རྣམ་པར་བཀྲ་བ་རྣམས་མངོན་པར་མི་ཤེས་པར་གཞན་ཁ་དོག་རྣམ་པ་སྣ་ཚོགས་པ་རྣམས་དེ་བྱེད་དོ། །དེ་ལ་རབ་ཏུ་བྱུང་བ་རྣམས་ཀྱིས་རྟག་པ་ཁོ་ནར་ལས་རྣམ་པ་སྣ་ཚོགས་པ་རྣམས་ཤེས་པར་བྱ་སྟེ། སེམས་རི་མོ་མཁན་གྱིས་དོན་དམ་པའི་ཚོན་ཆེན་པོ་ལྔས་འགྲོ་བ་ལྔ་ཚོན་གྱིས་བསྒོ་བར་བྱེད་དོ། །ཇི་ལྟར་སེམས་རི་མོ་མཁན་དང་། ཚོན་ཆེན་པོ་ལྔ་པོ་རྣམས་གང་ཞེ་ན། མཆོག་ཏུ་རྒྱ་ཆེ་བའི་དད་པ་ལ་སོགས་པ། དཀར་པོའི་ལས་རྣམས་ཤིན་ཏུ་སྦྱངས་པའི་ཁ་ནས་དང་། འདུན་པས་རབ་ཏུ་སྦྱིན་པ་མདུན་དུ་བྱས་པས་མཆོག་ཏུ་རྒྱ་ཆེ་བར་གྱུར་པ་དྲི་མ་རྣམས་དང་། སེར་སྣའི་དྲི་མ་དང་རྣམ་པར་བྲལ་བར་གྱུར་པ། མཆོག་ཏུ་དགའ་བའི་ཡིད་ཀྱིས་ཚུལ་ཁྲིམས་ཀྱི་རི་ལ་ལེགས་པར་ལངས་པའི་ཚུལ་ཁྲིམས་ཀྱིས་ལྷ་རྣམས་རྣམ་པར་བཀྲ་བར་སེམས་རི་མོ་མཁན་གྱིས་བྲིས་པའོ། །གཞན་ཡང་དགེ་སྦྱོང་གིས་སེམས་ཀྱི་ལས་འདི་དག་ཉེ་བར་གཟུང་བར་བྱའོ། །འདི་ལྟ་སྟེ། མི་རྣམས་ནི་དམན་པ་དང་། བར་མ་དང་། ཁྱད་པར་དུ་འཕགས་པའི་ལས་རྣམས་ཀྱི་ཚོན་མང་པོས་རྣམ་པར་བཀྲ་བར་བྱས་སོ། །དེ་ལ་གང་དག་ནོར་རྣམས་དང་ལྡན་པ་དང་། མཆོག་ཏུ་ཚུལ་ཁྲིམས་དང་ལྡན་པ་དེ་དག་རྣམས་ཀྱང་མཆོག་ཏུ་དཀར་བའི་ལས་ཀྱི་ཚོན་རྣམས་ཀྱིས་རྣམ་པར་བཀྲ་བར་བྱས་སོ། །གང་ཡང་མཆོག་ཏུ་ནོར་རྣམས་དང་ལྡན་པ། ཚུལ་ཁྲིམས་དང་ལྡན་པ་དེ་དག་ནི་ནག་པོ་དང་དཀར་པོ་གཉིས་ཀྱི་ཚོན་གྱིས་རྣམ་པར་བཀྲ་བར་བྱས་སོ། །གང་དག་ནོར་ཆུང་བ་ཚུལ་ཁྲིམས་དང་ལྡན་པ་དེ་དག་ནི་དཀར་པོ་དང་དམར་བའི་ཚོན་གཉིས་ཀྱིས་རྣམ་པར་བཀྲ་བར་བྱས་སོ། །གང་དག་དབུལ་པོ་ཚུལ་ཁྲིམས་འཆལ་བ་དེ་ནི་ནག་པོའི་ཚོན་གྱིས་རྣམ་པར་བཀྲ་བར་བྱས་སོ། །གང་དག་བརྩོན་འགྲུས་དམན་པ་འདོད་ཆགས་སྟོབས་ཆེ་བ་དེ་ནི་ནག་པོ་དང་དབུལ་པོའི་ཚོན་དག་གིས་རྣམ་པར་བཀྲ་བར་བྱས་སོ། །གང་དག་གཟུགས་དང་ལྡན་པ་མཆོག་ཏུ་རིགས་བཟང་བར་གྱུར་པ་དེ་རབ་ཏུ་དང་བའི་ཚོན་དཀར་པོས་མངོན་པར་བྲིས་སོ། །གང་དག་བར་མའི་རིགས་སུ་སྐྱེས་པ་དེ་དག་ནི་དམར་{{page:{number:1410,folio:163b,volume:70}}}པོའི་ཚོན་གྱིས་མངོན་པར་བྲིས་སོ། །གང་དག་ཉུང་བར་གྱུར་པ་དེ་དག་ནི་ནག་པོའི་ལས་རྣམས་ཀྱི་ཚོན་གྱིས་སེམས་རི་མོ་མཁན་གྱིས་མངོན་པར་བྲིས་སོ། །གང་ཡང་རྒྱལ་པོའམ་རྒྱལ་པོའི་བློན་པོ་ལེགས་པར་བྱས་པའི་ལས་རྣམས་འདས་ནས་མདུན་དུ་མི་དགེ་བ་མང་པོ་རྣམས་བྱེད་པར་གྱུར་པ་དེ་དག་རྣམས་ཀྱི་དཀར་པོའི་མདོག་འདི་དག་རྣམས་ནི་ཉམས་ནས་ཀྱང་ནག་པོ་ཉེ་བར་འཕེལ་བར་འགྱུར་རོ། །གང་ཡང་དབུལ་པོར་གྱུར་པ་རིགས་ཤིན་ཏུ་དམན་པར་སྐྱེས་པ་དེའི་ཁ་དོག་ནག་པོའི་ལས་བྱས་པ་རྣམས་ནི་ནུབ་པར་གྱུར་ནས་ཀྱང་དཀར་པོའི་མདོག་རྣམས་ཀྱང་རབ་ཏུ་འབྱུང་བར་འགྱུར་རོ། །གང་ཡང་བར་མའི་རིགས་སུ་གྱུར་པ་གཟུགས་ཕུན་སུམ་ཚོགས་པ་དང་། ལས་ཀྱང་བར་མ་རྣམས་བྱེད་པར་གྱུར་པ་དེ་དག་རྣམས་ནི་སེམས་རི་མོ་མཁན་གྱིས་དཀར་པོ་དང་དམར་པོ་དག་གིས་བཀྲ་བར་བྱས་སོ། །དེ་ལྟར་ཚོན་དུ་མ་རྣམས་ཀྱིས་མིའི་འཇིག་རྟེན་མཆོག་ཏུ་བཀྲ་བར་གྱུར་པས་མཆོག་ཏུ་བཀྲ་བར་མངོན་པར་བྲིས་སོ། །གཞན་ཡང་འགྲོ་བ་གཞན་ལ་རྣམ་པར་བལྟ་བར་བྱ་སྟེ། གང་དག་ཅེ་ན། འདི་ལྟ་སྟེ་དམྱལ་བའི་འོ་དམྱལ་བ་རྣམས་ཡང་སེམས་རི་མོ་མཁན་གྱིས་གཉིས་ཀྱིས་མངོན་པར་བྲིས་པར་གྱུར་པ་ལ་འདི་ལྟ་སྟེ། སེར་པོ་དང་ནག་པོས་ཀྱང་ངོ་། །དེ་ལ་ཇི་ལྟར་སེར་པོས་ཡིན་ན་འདི་ལྟ་སྟེ། ཞེ་སྡང་ངོ་། །ཚོན་ནག་པོས་ཡང་འདི་ལྟ་སྟེ། ཕྲག་དོག་གོ། །དམན་པ་དང་བར་མར་གྱུར་པའི་དམྱལ་བར་སྐྱེས་པ་རྣམས་ནི་མདོག་གཉིས་ཉིད་ཁོ་ནས་རྣམ་པར་བཀྲ་བར་བྱས་པར་གྱུར་པ་འདི་ལྟ་སྟེ། སྔོན་པོ་དང་ནག་པོ་དག་གིས་སོ། །དེ་ལྟར་དམྱལ་བ་རྣམས་ཚོན་རྣམས་ཀྱིས་རྣམ་པར་བཀྲ་བར་བྱས་པ་ངེས་པར་རྟོགས་པར་གྱུར་པ་དང་། ཡང་འགྲོ་བ་གཞན་ལ་རྣམ་པར་བལྟ་བར་བྱ་སྟེ། གང་ཞེ་ན། འདི་ལྟ་སྟེ། ཡི་དགས་རྣམས་སོ། །ཡི་དགས་རྣམས་ཀྱང་མཆོག་ཏུ་སྡུག་བསྔལ་བར་གྱུར་པ་སྟེ། ཕྲག་དོག་དང་སེར་སྣ་དག་གིས་རྣམ་པར་བཀྲ་བར་གྱུར་པའོ། །དེ་དག་རྣམས་ནི་ནག་པོའི་ཚོན་རྣམས་ཉིད་ཀྱིས་ཀྱང་རྣམ་པར་བཀྲ་བར་བྱས་ཏེ། ཁ་དོག་ནག་པོར་གྱུར་པའི་མུན་པ་རྣམས་ན་རྒྱུ་ཞིང་སྤྱོད་པར་འགྱུར་རོ། །བཀྲེས་པ་དང་སྐོམ་པས་བསྲེགས་པའི་ཡི་དགས་རྣམས་ནི་ལས་ནག་པོ་དང་ནག་པོའི་ལུས་དེ་དག་ཐམས་ཅད་ཉིད་ཀྱང་ལས་གཅིག་གི་ཚོན་གྱིས་རྣམ་{{page:{number:1411,folio:164a,volume:70}}}པར་བཀྲ་བར་བྱས་པའོ། །གཞན་ཡང་དུད་འགྲོ་རྣམས་ཀྱང་ལས་གང་དག་གི་ཚོན་གྱིས་རྣམ་པར་བཀྲ་བར་བྱས་པ་ཡིན་ན། ནག་པོ་དང་དམར་པོའོ། །དེ་ལ་གང་དག་མཆོག་ཏུ་སྡུག་བསྔལ་བར་གྱུར་པ་ཕན་ཚུན་དུ་འཇིགས་པས་འཇིགས་པར་གྱུར་པ་དེ་དག་རྣམས་ནི་ནག་པོའི་ཚོན་ཉིད་ཀྱིས་རྣམ་པར་བཀྲ་བར་བྱས་སོ། །གང་ཡང་ཕན་ཚུན་དུ་འཇིགས་པས་འཇིགས་པར་གྱུར་པ་དེ་ནི་དམར་པོའི་ཚོན་རྣམས་ཉིད་ཀྱིས་སེམས་རི་མོ་མཁན་གྱིས་བཀྲ་བར་བྲིས་སོ། །དེ་དག་རྣམས་ཀྱང་གཞལ་དུ་མེད་པའི་དུད་འགྲོ་རྣམས་ཡིན་ཏེ། ཕན་ཚུན་དུ་གསོད་པ་དང་འཆིང་བས་འཇིགས་པར་གྱུར་པ་དེ་དག་རྣམས་ཀྱང་མདོར་བསྡུ་ན་ནམ་མཁའ་ལ་རྒྱུ་བར་གྱུར་པ་རྣམས་ལས་གང་དག་ཤ་ཟ་བར་བྱེད་པ་ཡང་འདི་ལྟ་སྟེ། རྨ་བྱ་དང་། བྱེའུ་ལཱ་བ་ཀ་དང་། ངང་པ་ལ་སོགས་པའོ། །ས་གཞི་ལ་སྤྱོད་པ་ཡང་བ་ལང་དང་། མ་ཧེ་ཥཱ་དང་། ཕག་པ་དང་། ནགས་ཕྱུགས་ལ་སོགས་པའོ། །ཆུ་ལ་རྒྱུ་བ་ཡང་ཉ་ལ་སོགས་པ་སྟེ། དེ་དག་རྣམས་ནི་ནག་པོའི་ཚོན་གྱིས་རྣམ་པར་བཀྲ་བར་བྱས་སོ། །གང་དག་གསོད་པའི་འཇིགས་པ་ཅན་མ་ཡིན་པ་དེ་དག་རྣམས་ནི་དམར་པོའི་ཚོན་གྱིས་བཀྲ་བར་བྱས་ཏེ། དཔེར་ན་མཐོ་རིས་ཀྱི་བྱ་རྣམས་སོ། །དེ་ལྟར་འགྲོ་བ་ལྔ་པོ་དེ་དག་ཕལ་ཆེར་ཚོན་སྣ་ལྔས་བཀྲ་བར་བྱས་སོ། །ཀྱེ་མ་དེ་ཉིད་དཔྱོད་པར་བྱེད་པས་ཉམ་ཐག་པར་ཆུད་པའི་མཆོག་ཏུ་སྡུག་བསྔལ་བ་སྡུག་བསྔལ་སྔར་ནུབ་པར་གྱུར་པ། བག་མེད་པར་རྗེས་སུ་ཚོལ་བར་གྱུར་པས་ཕན་ཚུན་དུ་གནོད་པར་བྱེད་པས། བཀྲེས་པ་དང་སྐོམ་པས་བྱས་པའི་སྡུག་བསྔལ་རྣམས་ཀྱིས་ཉེ་བར་བཅོམ་པར་གྱུར་པའོ། །དེས་དེ་ལྟར་རྣམ་པར་ངོ་མཚར་བ་རྣམས་ལ་མ་སྤྱད་པར་ཉམས་སྨད་པ་དང་། ལེ་ལོ་ཅན་དུ་གྱུར་པ་བསམ་གཏན་སྒོམ་པའི་རང་བཞིན་ཅན་མ་ཡིན་ལ། སེམས་རི་མོ་མཁན་མི་ཤེས་པར་རང་གི་སྐྱེ་བ་ལས་གཞན་དུ་གྱུར་པའི་རི་མོ་རྣམས་སེམས་པར་བྱེད་དོ། །རབ་ཏུ་བྱེད་དོ། །དེ་ལ་མཆོག་ཏུ་ཡང་རྣམ་པར་བཀྲ་བར་གྱུར་པ་དེ་དག་ཉིད་ནི་འདི་ལྟ་སྟེ། འཁོར་བའི་སྐྱེ་བ་དང་། རྒ་བ་དང་། འཆི་བ་དང་། མི་སྡུག་པ་རྣམས་དང་ཕྲད་པ་དང་། སྡུག་པ་རྣམས་དང་འབྲལ་བ་དང་། གྲང་བ་དང་། ཚ་བ་དང་། བཀྲེས་པ་དང་། སྐོམ་པ་དང་། ཕན་ཚུན་མི་དགའ་བར་བྱེད་པ་དང་། དགའ་བར་བྱེད་{{page:{number:1412,folio:164b,volume:70}}}པའི་རྟག་ཏུ་གར་བྱེད་པར་གྱུར་པའི་བདེ་བ་དང་སྡུག་བསྔལ་རྣམས་དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་། མི་རྣམས་སུ་སྣ་ཚོགས་པའི་ལས་ཀྱི་གོ་འཕང་བྲིས་པར་གྱུར་པའི་འཁོར་བ་ངོ་མཚར་བ་དེ་དོན་དུ་གཉེར་བ་ཡང་མ་ཡིན་ནོ། །ཡིད་ལ་མི་བྱེད་པས་སྐྱོ་བ་མི་སྐྱེའོ། །ཇི་སྲིད་དུ་གཞན་བསམ་གཏན་ལ་སྙོམས་པར་འཇུག་པ་ན་རྣམ་པར་འཚིག་པར་འགྱུར་བའི་རི་མོ་གཞན་བྱེད་དོ། །དགེ་སྦྱོང་རྣམ་པར་འཚིག་པར་གྱུར་པའོ། །གཞན་ཡང་རིམ་པ་གཞན་དག་གིས་མཆོག་ཏུ་རྣམ་པར་བཀྲ་བའི་འཁོར་བ་ལ་དཔྱོད་པར་བྱེད་དེ། ཇི་སྲིད་ཚོན་གཞན་རྣམས་ཀྱིས་རྣམ་པར་བཀྲ་བར་བྱས་པ་ལ་དཔྱོད་པར་བྱེད་དོ། །འདི་ལྟ་སྟེ། རྣམ་པར་བཀྲ་བར་གྱུར་པའི་ཡུལ་རྣམས་དང་ཉེ་བར་འབྲེལ་བར་གྱུར་པ་གང་གིས་བཅིངས་པའི་སེམས་དུས་ཡུན་རིང་དུ་དམྱལ་བ་དང་། ཡི་དགས་དང་། དུད་འགྲོའི་འགྲོ་བ་རྣམས་ལ་ཡོངས་སུ་འཁྱམ་མོ། །ཇི་ལྟར་ཞེ་ན། འདི་ལྟ་སྟེ། གང་གི་ཚེ་མིག་གིས་གཟུགས་སྡུག་པ་ཡིད་དུ་འོང་བར་གྱུར་པ་ཡུལ་གྱི་འདོད་ཆགས་སྐྱེད་པར་བྱེད་པ་རྣམས་མཐོང་བར་གྱུར་ན་དེ་དེ་དག་རྣམས་ལ་ཆགས་པར་འགྱུར་རོ། །དེ་དག་ནི་ནག་པོའི་ཚོན་གྱིས་བྱུགས་པ་ཡིན་ནོ། །དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །གང་གི་ཚེ་གཟུགས་དེ་དག་ཉིད་མིག་གིས་མངོན་པར་མཐོང་བར་གྱུར་ནས། འདི་ལྟར་སེམས་པར་བྱེད་དེ། ཇི་ལྟར་གཟུགས་འདི་དག་རྣམས་ནི་མི་རྟག་པ་མི་བརྟན་པ་ཡོངས་སུ་མི་འགྱུར་བའི་ཆོས་མ་ཡིན་པས་ན་ཆོས་ཙམ་དུ་གྱུར་པའི་འཁོར་བ་འདི་ལ་འདོད་ཆགས་པར་མི་བྱའོ། །དེའི་ཚེ་དཀར་པོའི་ཚོན་རྣམས་ཀྱིས་བསྐུས་ནས་ལྷ་དང་མིར་སྐྱེ་བར་འགྱུར་བ་དང་། གང་མྱ་ངན་ལས་འདས་པར་འགྲོ་བར་ཡང་འགྱུར་རོ། །དེ་ལྟར་མིག་གིས་རྣམ་པར་ཤེས་པར་བྱ་བ་རྣམས་ལ་མི་ཆགས་སོ། །རབ་ཏུ་རྟོག་པར་མི་བྱེད་དོ། །སྤྲོ་བར་མི་བྱེད་དོ། །འདུན་པའི་འདོད་ཆགས་སུ་མི་བྱེད་དོ། །མཆོག་ཏུ་དཀར་པོར་གྱུར་པའི་ལས་རྣམས་ཀྱིས་ལྷ་ལས་ཀྱང་ཆེས་ལྷར་གྱུར་པ་རྣམས་དང་མི་རྣམས་སུ་བདེ་བར་འགྱུར་རོ། །དེ་ལྟར་ཡང་དགེ་སྦྱོང་ངན་པར་གྱུར་པ་འདིས་སྤྱོད་པར་མི་བྱེད་དོ། །བསམ་གཏན་དུ་མི་བྱེད་དོ། །དེ་བཞིན་དུ་མིག་གིས་རྣམ་པར་ཤེས་པར་བྱ་བའི་ཡུལ་རྣམས་ལ་གང་གི་ཚེ་{{page:{number:1413,folio:165a,volume:70}}}འདི་ཆགས་པར་གྱུར་ནས་ཡང་དག་པ་ཇི་ལྟ་བ་ཡིན་པར་གོ་བར་བྱེད་པར་གྱུར་པ་དེའི་ཚེ་ནག་པོའི་ལས་རྣམས་བྱེད་པར་འགྱུར་རོ། །དེས་ནག་པོའི་ལས་རྣམས་མ་རྟོགས་པར་བློ་དམན་པ་དེ་ཚོན་རྣམས་ཀྱིས་རྣམ་པར་བཀྲ་བར་བྱེད་དོ། །དེའི་ཕྱིར་ན་བསམ་གཏན་ལ་སྙོམས་པར་འཇུག་པ་ན་རྣམ་པར་སྲེག་པར་འགྱུར་བའི་ལས་རྣམས་མི་བྱའོ། །བྱས་པར་གྱུར་པ་རྣམས་ཀྱང་དགེ་སྦྱོང་གིས་ཡིད་ལ་མི་བྱའོ། །གང་དག་ཅེ་ན། འདི་ལྟ་སྟེ། རྣ་བས་རྣམ་པར་ཤེས་པར་བྱ་བའི་སྒྲ་ཡིད་དུ་འོང་བ་རྣམས་ཡང་སྟེ། དེ་ལ་ཡིད་དུ་འོང་བ་རྣམས་ལ་གང་གི་ཚེ་ཆགས་པར་གྱུར་པ་ན་ཡང་དག་པ་ཇི་ལྟ་བ་བཞིན་ཀུན་ནས་ལྟ་བར་བྱེད་དེ། ཇི་ལྟར་སྒྲ་འདི་དག་རྣམས་ནི་མི་བརྟན་པ། མི་རྟག་པ། རབ་ཏུ་རྣམ་པར་ཉམས་པར་འགྱུར་བའི་ཆོས་ཅན་ནོ་ཞེས་དེ་ལྟར་རྣམ་པར་ཤེས་པ་ཆགས་པར་མི་བྱེད་དོ། །ཀུན་ཏུ་སྤྲོ་བར་མི་བྱེད་དོ། །རབ་ཏུ་རྟོག་པར་མི་བྱེད་དོ། །དེའི་ཚེ་འདིས་དཀར་པོའི་མཐའ་རྣམས་བྱས་པར་གྱུར་པ་ཡིན་ནོ། །མཆོག་ཏུ་རྒྱ་ཆེ་བའི་ཚོན་དེས་ཀྱང་ལྷ་དང་མི་རྣམས་སུ་སྐྱེ་བར་འགྱུར་བར་མཆོག་ཏུ་རྣམ་པར་བཀྲ་བར་བྱས་པར་གྱུར་པ་ཡིན་ནོ། །དེ་ལ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་སྒྲ་རྣམ་པར་བཀྲ་བ་དེ་ལ་དཔྱོད་པར་མི་བྱེད་པ་ནས་ཇི་སྲིད་དུ་རི་མོའི་ལས་གཞན་རྣམས་བྱེད་པས་བསམ་གཏན་ལ་སྙོམས་པར་ཞུགས་པ་ན་རབ་ཏུ་སྲེག་པར་འགྱུར་རོ། །གཞན་ཡང་སྒྲ་དེ་ཉིད་ཐོས་པར་གྱུར་ནས་སྨན་པ་བློ་རབ་ཏུ་དམན་པ་ཐོས་པ་དང་མི་ལྡན་པ། བྱིས་པ་སོ་སོའི་སྐྱེ་བོ་དེ་ལྟར་རབ་ཏུ་འཇུག་པར་བྱེད་དོ་ཇི་ལྟར་ཡིད་དུ་འོང་བའི་སྒྲ་ཚིམ་པ་སྐྱེད་པར་བྱེད་པ། ཡིད་འཕྲོག་པར་གྱུར་པ་དེ་ཉིད་ཀྱི་དེ་ཚུལ་བཞིན་མ་ཡིན་པ་ཡིད་ལ་བྱེད་པས་རབ་ཏུ་རྟོག་པར་བྱེད་དོ། །འདུན་པ་སྐྱེད་པར་བྱེད་དོ། །དེ་ལ་ཆགས་པ་དང་ལྡན་པ་འགྱུར་རོ། །དེ་དག་ནི་ནག་པོའི་ཚོན་དང་ལྡན་པས་སེམས་རི་མོ་མཁན་གྱིས་དམྱལ་བ་དང་། ཡི་དགས་དང་། དུད་འགྲོ་རྣམས་ཉེ་བར་བྲིས་པ་ཡིན་ནོ། །དགེ་སྦྱོང་ངན་པ་འདི་ལས་རྣམ་པར་བཀྲ་བ་དེ་དག་བཏང་ནས་གཞན་དག་ཉིད་དུ་རི་མོ་བཀྲ་བར་བྱེད་དོ། །བསམ་གཏན་ལ་སྙོམས་པར་འཇུག་པ་ན་རྣམ་པར་སྲེག་པར་{{page:{number:1414,folio:165b,volume:70}}}འགྱུར་རོ། །གཞན་ཡང་འཁོར་བ་རྣམ་པར་བཀྲ་བར་གྱུར་པ་དེ་མ་བསམས་པར་དགེ་སྦྱོང་ངན་པ་གཞན་ཉིད་དུ་རི་མོ་བཀྲ་བར་བྱེད་དོ། །གང་ཞེ་ན། འདི་ལྟར་དབང་པོའི་ཡུལ་གྱིས་ཉེ་བར་ཀུན་ནས་བཅིངས་པར་གྱུར་པའི་འཁོར་བ་འདི་ཡིད་དུ་འོང་བར་བྱེད་པའི་ཡུལ་གྱིས་འཇོམས་པར་བྱེད་དོ། །ཇི་ལྟར་ཞེ་ན། འདི་ལྟར་སྣའི་རྣམ་པར་ཤེས་པས་དྲི་རྣམས་ལའོ། །དེ་གང་གི་ཚེ་སྐྱེས་བུ་དམ་པ་རྣམས་ནི་སྣས་དྲི་ཞིམ་པོའམ་མི་ཞིམ་པ་རྣམས་ཀྱང་མི་འཛིན་ནོ། །དེ་མི་མཛེས་པ་རྣམས་ལ་ཡང་ཀུན་ཏུ་མི་ཆགས་སོ། །ཚུལ་བཞིན་མ་ཡིན་པ་ཡིད་ལ་བྱེད་པས་མི་འཕྲོགས་སོ། །དེ་བཞིན་དུ་དྲི་འདི་དག་རྣམས་ནི་མི་རྟག་པ། མི་བརྟན་པ། ཐེར་ཟུག་མ་ཡིན་པ་ཡོངས་སུ་འགྱུར་བའི་ཆོས་ཅན་དང་། ཆོས་རྣམས་འབྱུང་བར་མི་འགྱུར་བ་དང་། བྱུང་ནས་ཀྱང་ཕྱིར་ལྡོག་པར་འགྱུར་རོ། །དེ་ལྟར་གང་གི་ཚེ་ཡང་དག་པ་ཇི་ལྟ་བར་གྱུར་པ་ན་དྲི་རྣམས་སྣོམ་པས་དེ་ལྟར་དེ་ཆགས་པར་མི་འགྱུར་རོ། །ཀུན་ཏུ་སྤྲོ་བར་མི་བྱེད་དོ། །དེའི་ཚེ་དཀར་པོའི་ཆོས་རྣམས་ཡང་དག་པར་འཕེལ་བར་འགྱུར་རོ། །ཁ་དོག་གིས་ཤིན་ཏུ་འབར་བར་ཡང་མི་འགྱུར་རོ། །ཡང་དག་པ་ཇི་ལྟ་བས་དང་ཡོངས་སུ་ཤེས་པར་གྱུར་པ་དེ་དག་གིས་ལྷ་དང་མི་རྣམས་སུ་སྟེ། དེ་དགེ་སྦྱོང་ངན་པ་འདིས་ལས་རྣམ་པར་བཀྲ་བ་དེ་དག་བོར་ནས་གཞན་དག་རྣམས་ཉིད་དུ་རི་མོའི་ལས་རྣམས་བྱེད་པས་བསམ་གཏན་སྒོམ་པ་ན་རྣམ་པར་སྲེག་པར་བྱེད་དོ། །གཞན་ཡང་དྲི་ཞིམ་པ་དང་མི་ཞིམ་པའི་དྲི་དེ་དག་རྣམས་ཉིད་སྣོམ་པར་བྱེད་པ་ན་དྲི་དེ་དག་རྣམས་ཉིད་ལ་ཆགས་པར་བྱེད་དོ། །སྦྱོར་བར་བྱེད་དོ། །སྤྲོ་བར་བྱེད་དོ། །ཚུལ་བཞིན་མ་ཡིན་པར་ཡིད་ལ་བྱེད་པས་འདི་འཕྲོག་པར་འགྱུར་རོ། །གཤེ་བར་བྱ་བའི་གནས་སུ་གྱུར་པ་དེ་ནག་པོའི་ལས་རྣམས་ཀྱིས་བྱུགས་པར་གྱུར་ནས་དམྱལ་བ་དང་། ཡི་དགས་དང་། དུད་འགྲོར་འཁོར་བར་བྱེད་པ་གང་ཡིན་པའི་ལས་རྣམ་པར་བཀྲ་བ་གཞན་དེ་དག་རྣམས་ཉིད་དགེ་སྦྱོང་ངན་པ་འདིས་སྤངས་ནས་རི་མོས་རྣམ་པར་བཀྲ་བའི་ལས་རྣམས་བྱེད་དོ། །བསམ་གཏན་སྒོམ་པ་ན་རྣམ་པར་སྲེག་པར་འགྱུར་རོ། །གཞན་ཡང་ལས་རྣམ་པར་བཀྲ་བ་རྣམས་ལ་འདི་{{page:{number:1415,folio:166a,volume:70}}}ལྟ་སྟེ། ལྕེའི་རྣམ་པར་ཤེས་པས་རོ་ཡིད་དུ་འོང་བས་ཡིད་དུ་འོང་བར་འགྱུར་བའི་རོ་རྣམས་མྱངས་པར་གྱུར་ན་ཡང་དགའ་བར་མི་བྱེད་དོ། །ཁྲོ་བར་མི་བྱེད་དོ། །འཆིང་བར་མི་འགྱུར་རོ། །ཚུལ་བཞིན་དུ་ཡིད་ལ་བྱེད་པ་དང་ལྡན་པས་རོ་དེ་ཉིད་རྣམ་པར་འབྱེད་པར་བྱེད་པ་སྟེ། ཇི་ལྟར་རོ་འདི་དག་རྣམས་ནི་བྱུང་ནས་ཀྱང་མེད་པར་འགྱུར་རོ། །ལག་པའི་མཐིལ་གྱིས་བཅུག་པར་གྱུར་པའི་ཟས་འདི་དག་རྣམས་ནི་ལྕེ་ལ་འབབས་སོ། །དེ་རྣམས་ལ་མངར་མྱོས་ཞེས་བྱ་བའི་སྲིན་རྣམས་ཀྱིས་ཀྱང་རེག་ནས་ལྷན་ཅིག་ཏུ་མྱོང་བར་བྱེད་པ་ཉིད་ན་གླད་པ་ལས་སྣབས་ཞེས་བྱ་བའི་བློ་འབྱུང་བའི་གླད་པ་རྣམས་རབ་ཏུ་ཟགས་ནས། སྣའི་སྦུབས་ནང་ན་མར་རབ་ཏུ་འབབས་པར་འགྱུར་ལ། རབ་ཏུ་ཟགས་པའི་རྣག་གི་ཐིགས་པ་དེ་དག་རྣམས་དང་ལྷན་ཅིག་ཏུ་ལྕེས་གཡུགས་ཤིང་། འགྲམ་སོའི་རང་ཐག་གི་དབུས་སུ་ཕྱེ་མར་བཏགས་པ་རྣམས་ལྕེས་མྱོང་བར་བྱེད་པ་གང་གིས་བྱིས་པ་འདི་དག་རྣམས་འཆིང་བར་བྱེད་པ་ཡིན་ནོ། །རོ་དེ་དག་རྣམས་ཉིད་ཡང་དག་པ་ཇི་ལྟ་བ་བཞིན་དུ་འདིས་སེམས་པར་བྱེད་དོ། །དེས་ཚུལ་བཞིན་ཡིད་ལ་བྱེད་པས་རྣམ་པར་འབྱེད་པར་ཡང་བྱེད་དོ། །འདི་ནི་དཀར་པོའི་ཁ་དོག་རྣམས་དང་ཡང་དག་པར་ལྡན་པས་ལྷ་དང་མི་རྣམས་སུ་མཆོག་ཏུ་སྐྱིད་པར་འགྱུར་རོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དེ་ལྟར་ལས་རྣམ་པ་སྣ་ཚོགས་པ་རྣམས་ཀྱིས་འཇིག་རྟེན་འདི་རྣམ་པར་བཀྲ་བར་བྱས་པ་དེ་དག་རྣམས་མི་རིག་པར་བསམ་གཏན་བསམ་པར་བྱེད་པ་ན་བར་དུ་གཅོད་པའི་རི་མོ་བཀྲ་བ་གཞན་དག་རྣམས་ཉིད་བྱེད་པ་ཡིན་ནོ། །གཞན་ཡང་ལྕེ་ལ་བབས་པར་གྱུར་པའི་རོ་དེ་དག་ཉིད་ལ་སྲིན་མངར་མྱོས་ཀྱིས་རེག་པར་གྱུར་པ་རྣམས་ལ་མྱོང་བར་བྱེད་པ་ན་བློ་གྲོས་དམན་པའི་ཕྱིར་ན། ཀྱེ་མ་ཟས་འདི་དག་ནི་ཤིན་ཏུ་དགའ་བར་གྱུར་པ། མཆོག་ཏུ་བསོད་པ། མཆོག་ཏུ་མཛེས་པ། མཆོག་ཏུ་རྒྱ་ཆེ་བའི་མདོག་དང་། རོ་དང་། དྲི་དང་ལྡན་པར་གྱུར་པ། མཆོག་ཏུ་གཙང་བར་གྱུར་པ་ཞེས་ཟས་དེའི་རྒྱགས་པས་རྒྱགས་ནས། ལུས་དང་། ངག་དང་། ཡིད་ཀྱིས་ཉེས་པར་སྤྱད་པ་རྣམས་སྤྱོད་པ་འདི་དག་རྣམས་ནི་ཚོན་ནག་པོས་རྣམ་པ་སྣ་ཚོགས་པར་བྱས་ནས་དུད་འགྲོར་སྐྱེ་བར་འགྱུར་རོ། །ཚུལ་བཞིན་མ་ཡིན་པ་ཡིད་ལ་བྱེད་པར་{{page:{number:1416,folio:166b,volume:70}}}ཀུན་ནས་འཁྲིད་པར་བྱེད་དོ། །དེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་ལས་རྣམ་པ་སྣ་ཚོགས་པ་དེ་དག་རྣམས་བོར་ནས་བསམ་གཏན་སྒོམ་པ་ན་བར་ཆད་བྱེད་པར་འགྱུར་བའི་ཐ་མལ་པའི་ལས་གཞན་རྣམས་ཉིད་བྱེད་དོ། །གཞན་ཡང་རྣམ་པར་བཀྲ་བར་གྱུར་པའི་ལས་གང་དག་གིས་འཇིག་རྟེན་འདི་དག་རྣམས་རྣམ་པར་བཀྲ་བར་བྱས་པ་ཡིན་ནོ། །དཔེར་ན་འཇིག་རྟེན་དབང་པོ་རྟུལ་པོ་རྣམས་ནི་ཡུལ་རྣམས་ཀྱིས་འཁྲིད་པར་བྱེད་དོ། །འདི་ལྟ་སྟེ། ལུས་ཀྱི་རྣམ་པར་ཤེས་པར་བྱ་བ་རེག་བྱའོ། །དེ་ལ་གང་དག་ཡང་དག་པ་ཇི་ལྟ་བ་ཁོ་ནར་ཚུལ་བཞིན་ཡིད་ལ་བྱེད་པས་འཁྲིད་པར་བྱེད་དེ། ཇི་ལྟར་ཡང་རེག་བྱ་ཞེས་བྱ་བའི་དོན་འདི་ཡང་རེག་བྱ་ནི་གསུམ་འདུས་པས་ཀུན་དུ་སྐྱེས་པ་ཡིན་ཏེ། འདི་ནི་རྟག་པ་མ་ཡིན། བརྟན་པ་མ་ཡིན། ཐེར་ཟུག་མ་ཡིན། བྱེད་པ་པོ་མ་ཡིན་གྱི། འདི་ནི་མདོག་ཙམ་འབའ་ཞིག་གིས་ཡིད་དགའ་བར་གྱུར་པ་དང་། ལུས་འདི་ནི་དབང་པོའི་རྗེས་སུ་འཐུན་པ་ཙམ་འབའ་ཞིག་ཏུ་གཙང་བ་ཡིན་གྱི་རྟག་པ་ནི་མ་ཡིན་ནོ། །བདེ་བ་མ་ཡིན། བདག་དང་བཅས་པ་ཡང་མ་ཡིན་གྱི། འདི་ནི་ཚོགས་པ་འདུས་པ་ཙམ་འབའ་ཞིག་ཡིན་ཏེ། འབྱུང་བ་ཆེན་པོ་བཞི་ལས་བྱུང་བའི་ཟ་མ་ཏོག་ཏུ་གྱུར་པའོ། །ཟུག་རྔུར་གྱུར་པ་རྟག་ཏུ་ཉེ་བར་འཚེ་བར་བྱེད་པ། རྟག་པ་ཁོ་ནར་ཡང་ནད་ཀྱིས་ཉེ་བར་འཚེ་བར་བྱེད་པ། ཉེ་བར་འཚེ་བ་ཐམས་ཅད་ཀྱིས་འཁྲིད་པར་བྱེད་པ་ཡིན་ནོ། །དེ་གང་དག་ཁོ་ནས་ཡང་དག་པ་ཇི་ལྟ་བར་ལུས་དེ་ཉིད་དང་རེག་བྱ་ལ་ཡང་སོ་སོར་རྟོག་པར་བྱེད་དོ། །དེའི་ཚེ་འདི་རེག་བྱས་འདི་འཁྲིད་པར་མི་འགྱུར་རོ། །རེག་བྱ་འདི་ནི་གཞན་མ་ཡིན་གྱི། རེག་བྱ་འདི་ནི་བློ་བུར་འབའ་ཞིག་གོ། །འདི་ནི་ཉེ་བར་འཚེ་བ་དང་བཅས་པའོ། །རང་དབང་མེད་པ་ཡིན་ནོ་ཞེས་གང་དག་དེ་བཞིན་དུ་ཚུལ་བཞིན་ཡིད་ལ་བྱེད་པས་དཔྱོད་པར་བྱེད་དོ། །དེ་དག་རྣམས་ནི་དཀར་པོའི་ཚོན་གྱིས་རྣམ་པར་བཀྲ་བར་བྱས་ནས། ལྷ་དང་མིར་སྐྱེ་བར་འགྱུར་བ་དེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དཔྱོད་པར་མི་བྱེད་དོ། །སེམས་རི་མོ་མཁན་གྱིས་འཇིག་རྟེན་པ་འདིའི་ལས་རྣམས་རྣམ་པར་བཀྲ་བར་བྱས་པར་གྱུར་པ་དེ་འདིས་བཏང་ནས། བསམ་གཏན་ལ་སྙོམས་པར་འཇུག་པ་ན་བར་ཆད་བྱེད་པའི་ཐ་མལ་པའི་ཚོན་རྣམས་ཀྱིས་རི་མོས་{{page:{number:1417,folio:167a,volume:70}}}བཀྲ་བའི་ལས་གཞན་རྣམས་ཉིད་བྱེད་དོ། །གཞན་ཡང་རེག་བྱ་དེ་ཉིད་ལ་ཐོས་པ་དང་མི་ལྡན་པའི་བྱིས་པ་སོ་སོའི་སྐྱེ་བོ་བློ་གྲོས་དམན་པ་རྣམས་ཀྱིས་རེག་བྱ་དེ་གཞན་ཉིད་དུ་རྣམ་པར་རྟོག་པར་བྱེད་དོ། །ཚུལ་བཞིན་མ་ཡིན་པའི་ཡིད་ལ་བྱེད་པར་གྱུར་པས་ཇི་ལྟར་བདག་གི་རེག་བྱ་འདི་དག་ནི་མཆོག་ཏུ་བདེ་བར་གྱུར་པ། མཆོག་ཏུ་ལུས་རྒྱས་པའི་རྒྱུ་འདིས་བདག་ཚིམ་པར་བྱས་པ་དག་གིས་བདག་བདེ་བར་གནས་པར་བྱའོ། །དེ་བཞིན་དུ་ཐོས་པ་དང་མི་ལྡན་པའི་བྱིས་པ་སོ་སོའི་སྐྱེ་བོ་གང་ཡིན་པ་དེ་དག་རྣམས་ཀྱིས་རེག་བྱ་ལ་ཚུལ་བཞིན་མ་ཡིན་པའི་ཡིད་ལ་བྱེད་པས་དཔྱོད་པར་བྱེད་དོ། །འདི་དག་རྣམས་ནི་ཚོན་ནག་པོ་དང་ཀུན་ནས་ལྡན་པར་གྱུར་པས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །དེ་ནི་ཚོན་ནག་པོས་རྣམ་པར་བཀྲ་བར་བྱས་པ་ཡིན་ནོ། །དེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དཔྱོད་པར་མི་བྱེད་ཅིང་། ལས་རྣམ་པར་བཀྲ་བ་དེ་དག་སྤངས་ནས་བསམ་གཏན་སྒོམ་པ་ན་བར་ཆད་བྱེད་པར་འགྱུར་བའི་རྣམ་པར་བཀྲ་བ་གཞན་ཉིད་དུ་གྱུར་པ་འཇིག་རྟེན་པའི་ཚོན་གཞན་ཉིད་ཀྱིས་རྣམ་པར་བཀྲ་བར་བྱེད་དོ། །གཞན་ཡང་དགེ་སྦྱོང་དུ་ཁས་འཆེས་པ་འཇིག་རྟེན་པའི་ལས་རྣམས་ལ་མངོན་པར་དགའ་བར་གྱུར་པས་ཡིད་ཀྱིས་དམ་པའི་ཆོས་རྣམས་སེམས་པར་མི་བྱེད་དོ། །འཕགས་པའི་བདེན་པ་བཞིར་འགོག་པ་དང་། ལམ་རྣམ་པ་བཅུ་དྲུག་དབུགས་འབྱུང་བ་དང་རྔུབ་པ་དྲན་པ་དང་། བསམ་གཏན་བཞི་དང་། ཚངས་པའི་གནས་པ་བཞི་དང་། འབྲས་བུ་བཞི་དང་། ཆོས་དེ་དག་རྣམས་སྤངས་ནས་རང་བཞིན་གྱིས་མི་ཤེས་པར་གྱུར་པ། ཆགས་པས་བདག་གི་སེམས་ཀུན་ནས་བསྒོ་བར་བྱེད་པ་འབའ་ཞིག་ཏུ་གྱུར་པ་གཞན་ཉིད་བྱེད་དེ། བསམ་གཏན་སྒོམ་པ་ན་བར་དུ་གཅོད་པར་བྱེད་པར་གྱུར་པ་གཞན་དུ་ན་ཀུན་ནས་ཉོན་མོངས་པར་གྱུར་པ་ཤེས་པ་མ་ཡིན་པའི་རྣམ་པར་བཀྲ་བའི་ལས་གཞན་རྣམས་ཉིད་བྱེད་དོ། །གང་གི་རྒྱུས་ཚུལ་བཞིན་མ་ཡིན་པའི་ཡིད་ལ་བྱེད་པ་རྣམས་འཕེན་པར་གྱུར་པས་ལུས་ཞིག་པར་གྱུར་པ་དང་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་སྐྱོན་ཆེན་པོར་གྱུར་པ་གང་གི་ཚེ་བུད་མེད་རྣམས་མངོན་པར་འདྲིད་པར་བྱེད་པ་ནི་དམྱལ་བར་འགྲོ་བར་འགྱུར་བའི་རྒྱུ་ཡིན་ཏེ། མཛེས་པར་གྱུར་པ། རྒྱན་དང་ཆ་བྱད་སྣ་{{page:{number:1418,folio:167b,volume:70}}}ཚོགས་པ་དང་ལྡན་པ་མཐོང་ན་སྡུག་པར་གྱུར་པའི་གཟུགས་བྱིས་པ་སོ་སོའི་སྐྱེ་བོ་རྣམས་ཡིད་འཕྲོག་པར་བྱེད་པའི་ལུས་མངོན་པར་མཐོང་ནས་ཀྱང་དེ་དག་རྣམས་ཡིད་འཕྲོག་པར་འགྱུར་བ་དང་། ཡིད་འདོད་ཆགས་སུ་ཆུད་པར་ཡང་འགྱུར་ན་གང་དག་འདིར་བུད་མེད་དངོས་སུ་ཡོད་པ་རྣམས་ལ་ལྟ་ཅི་སྨོས། གཞན་དག་རྣམས་དང་བདག་ཉིད་ཀྱང་ཀུན་དུ་འདོད་ཆགས་པར་བྱེད་པ་པོའི་ལུས་ཞིག་པར་གྱུར་པ་ན་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། ལས་ཀྱིས་བཀྲ་བ་མ་བསམས་པར། །གང་ཞིག་རི་མོ་ལ་འཇུག་པ། །རི་མོའི་ལས་ཀྱིས་དེ་བསྲེགས་ནས། །དམྱལ་བའི་རྗེས་སུ་རྒྱུག་པ་ཡིན། །གང་ཞིག་བདེ་ལེགས་མི་སེམས་པར། །ཟག་བཅས་ལ་ནི་ཉེར་ཆགས་པ། །སྙིང་ལ་ཆགས་ཅན་རྨོངས་པ་དེ། །གཡང་སའི་རྗེས་སུ་རྒྱུག་པ་ཡིན། །ལོང་བ་ལ་བརྟེན་སྐྱེས་བུ་གང་། །བསམ་གཏན་སྒོམ་པར་བྱེད་པ་ན། །རང་ཉིད་བཀྲ་བ་དེ་བཏང་ནས། །དེ་ལ་བྱིས་རྣམས་རབ་ཏུ་ཆགས། །རི་མོའི་ལས་ལ་རྣམ་སྤྱོད་པའི། །རི་མོའི་ཞགས་པས་བྱིས་པ་དེ། །རི་མོའི་ལས་ཀྱིས་རྨོངས་པ་ཡིས། །དབང་མེད་པར་ནི་དམྱལ་བར་ཁྲིད། །ཚོན་གྱི་རི་མོ་བཀྲར་གྱུར་ཡང་། །སེམས་ཀྱི་རི་མོའི་དཔེར་མི་ཕོད། །ཆར་གྱིས་རི་མོ་དེ་རབ་འཇིག །ལས་ཀྱི་རི་མོ་འདི་འཇིག་མིན། །ཤིན་ཏུ་བཀྲ་བའི་རི་མོ་གང་། །རི་མོ་དམ་པར་དེ་མི་འདོད། །ལས་ཀྱི་རི་མོའི་རི་མོ་ཆེ། །ཁམས་གསུམ་གོ་འཕང་བཀྲ་བར་བྱས། །སྣ་ཚོགས་རི་མོའི་གཟུགས་ཀྱིས་གང་། །སེམས་ཅན་འགྲོ་བ་ལྔ་ན་འཁྱམ། །ལས་རྣམས་སྣ་ཚོགས་དེ་དག་ཀུན། །རི་མོ་མཁན་གྱིས་རྣམ་པར་བྲིས། །རི་མོ་མཁན་གྱི་སེམས་འདིས་ནི། །ལས་ཀྱི་དྲ་བ་རྣམ་བཀྲར་བྱས། །གང་འདི་དྲ་བས་བཅིངས་ནས་ནི། །འགྲོ་བ་འཁྲུལ་བ་རྣམ་པར་རྨོངས། །ཆར་ཚད་རྡུལ་དང་དུ་བ་ཡིས། །ཚོན་སྐྱེས་རི་མོ་འཇིག་པ་ཡིན། །བསྐལ་པ་བྱེ་བ་སྟོང་དུ་ཡང་། །སེམས་ཀྱི་རི་མོ་འཇིག་མི་འགྱུར། །ས་གཞི་རྣམས་ནི་འཇིག་འགྱུར་ཞིང་། །རྒྱ་མཚོ་ཡང་ནི་སྐམ་འགྱུར་ཡང་། །སེམས་ཀྱིས་བྱས་པའི་རི་མོ་གང་། །དེ་ནི་ཉམས་སུ་མྱོང་བར་གནས། །རང་གི་ལས་ཀྱི་རི་མོ་ཡང་། །རྣམ་པར་རྨོངས་པས་མ་མཐོང་ངོ་། །{{page:{number:1419,folio:168a,volume:70}}}ཇི་སྲིད་དུ་ནི་ནོར་འདོད་པས། །རི་མོ་གཞན་ནི་རབ་ཏུ་བྱེད། །དེའི་ཕྱིར་ན་བསམ་གཏན་སྒོམ་པར་བྱེད་པ་ན་བར་དུ་གཅོད་པར་གྱུར་པ་སྐྱོན་དུ་མ་ཀུན་དུ་རྟོགས་པར་འགྱུར་བ། མ་གུས་པར་འགྱུར་བ་ལ་སྟེན་པར་བྱེད་པའི་རི་མོའི་ལས་རྣམས་དགེ་སློང་གིས་མི་བྱའོ། །དེ་དག་ལ་རྣམ་པར་གཡེང་བར་གྱུར་པའི་ཡིད་ཀྱིས་བདེ་ལེགས་ཐོབ་པར་མི་འགྱུར་རོ། །དགེ་བའི་ལས་རྣམས་ལས་གཅིག་ཀྱང་ཡིད་ལ་བྱས་ཏེ་སྒོམ་པར་མི་བྱེད་དོ། །དེའི་ཕྱིར་ན་བདེ་ལེགས་ལག་ཏུ་འོང་བར་འདོད་པ་རྣམས་དང་། ལས་ཀྱི་འཇིགས་པས་འཇིགས་པར་གྱུར་པ་རྣམས་ཀྱིས་འདི་ལྟར་བསླབ་པར་བྱ་སྟེ། ཚོན་གྱིས་བསྒོ་བར་མི་བྱེད་པའོ། །རྗེས་སུ་གཟུང་བ་སྟེ། འདི་ནི་བདག་ཅག་རྣམས་ལ་རྗེས་སུ་གདམས་པའོ། །སྐྱོན་དེ་དག་རྣམས་རིག་པར་བྱས་ལ་ཆོས་གསུམ་པ་འདི་དགེ་སྦྱོང་གིས་མི་བྱའོ། །གཞན་ཡང་ཆོས་བཞི་པ་དགེ་སྦྱོང་གིས་མི་བྱ་སྟེ། འདི་ཡང་གང་ཞེ་ན། ཐོས་པ་ངན་པ་སྙན་དངགས་སྡེབ་པའོ། །འདི་ན་དགེ་སློང་གང་དག་བུ་དང་། བུ་མོ་དང་། རང་གི་སྐྱེ་བོ་རྣམས་དང་། སྤུན་དང་། ཕ་དང་། གཉེན་བཤེས་རྣམས་ཀྱང་སྤངས་ནས་རབ་ཏུ་བྱུང་སྟེ། ཉོན་མོངས་པ་སྤང་བའི་དོན་དུ་བསམ་གཏན་སྒོམ་པར་བྱེད་པར་གྱུར་ཅིང་། ཉོན་མོངས་པ་རྣམས་ཀྱང་ཡིད་རྩེ་གཅིག་པས་གཞོམ་པར་བྱ་བ་ཡིན་གྱི། རྣམ་པར་གཡེང་བའི་ཡིད་ཀྱིས་ནི་མ་ཡིན་ནོ། །གང་དག་སྙན་དངགས་བྱེད་པར་གྱུར་པ་དེ་དག་རྣམས་ནི་སྣ་ཚོགས་པ་རྣམས་ལ་བརྟེན་ནས་བློ་རྣམ་པར་གཡེང་བར་འགྱུར་རོ། །དེའི་ཡིད་རྣམ་པར་གཡེང་བར་གྱུར་པས་ནི་དགེ་བའི་ཆོས་རྣམས་ཀྱི་བར་དུ་གཅོད་པར་བྱེད་པར་འགྱུར་རོ། །བསམ་གཏན་སྒོམ་པར་མི་བྱེད་དོ། །བསམ་གཏན་དུ་མི་བྱེད་དོ། །བླ་མ་ལ་སྟེན་པར་མི་བྱེད་དོ། །དམ་པའི་ཆོས་ཉན་པ་ལ་མངོན་པར་དགའ་བར་མི་འགྱུར་རོ། །དཀོན་མཆོག་གསུམ་མཆོད་པ་ལ་མངོན་པར་དགའ་བར་མི་འགྱུར་རོ། །ངེས་པར་འབྱུང་བའི་ལམ་ལ་མངོན་པར་དགའ་བའི་རང་བཞིན་ཅན་དུ་མི་འགྱུར་རོ། །རྟག་པར་རྒྱུན་དུ་ཡང་སྙན་དངགས་སྡེབ་པ་ལ་མངོན་པར་དགའ་བར་འགྱུར་རོ། །དེ་སྙན་དངགས་དེའི་རྟེན་གྱི་དོན་དུ་ཐོས་པ་ངན་པ་རྣམ་པ་སྣ་ཚོགས་པ་རྣམས་ཉན་པར་བྱེད་དོ། །གང་དག་ཆོས་ཉིད་ལས་འདས་པར་གྱུར་པ་ཉན་པ་ལ་དགའ་བར་{{page:{number:1420,folio:168b,volume:70}}}འགྱུར་བ་ཙམ་འབའ་ཞིག་པ་ཚུལ་བཞིན་མ་ཡིན་པའི་ཡིད་ལ་བྱེད་པ་ཀུན་དུ་སྐྱེད་པར་བྱེད་པ་འབྲེལ་པ་མེད་པ་རྣམས་རྗོད་པར་བྱེད་པ་དང་ལྡན་པར་གྱུར་པ་དེ་དག་ལ་ཡང་དགེ་སྦྱོང་ངན་པ་འདི་དད་པར་བྱེད་དོ། །དེ་ཡང་དང་ཡང་དུ་ཉན་པར་བྱེད་པས་ཐོས་པ་ངན་པའི་ལམ་དེ་ཉིད་ཀྱིས་འཁྲིད་པར་བྱེད་དོ། །དེས་ཁྲིད་པར་གྱུར་པས་སླར་ཉིད་ཀྱང་ཁྱིམ་པར་འགྱུར་རོ། །དེ་ཡང་དམ་པའི་ཆོས་ལས་ཀྱང་ཡོངས་སུ་ཉམས་པར་འགྱུར་རོ། །དེ་ནི་སྙན་དངགས་ལ་མངོན་པར་དགའ་བ་ཉིད་ཀྱིས་དགའ་བར་གྱུར་པ་དེ་སྡེབས་བྱེད་པར་གྱུར་གྱི། དེ་བསམ་གཏན་སྒོམ་པ་ལ་ནི་ལེ་ལོ་ཅན་དུ་འགྱུར་ཞིང་དགེ་འདུན་གྱི་ནང་དུ་འཇུག་པ་དང་ལྡན་པ་ཡང་མ་ཡིན་ནོ། །ཟས་དང་གནས་ལ་ལོངས་སྤྱོད་པ་རྣམས་ཐམས་ཅད་ཀྱིས་ཀྱང་དེའི་བར་དུ་གཅོད་པར་འགྱུར་རོ། །གང་དག་ལེ་ལོ་ཅན་དུ་གྱུར་པ་རྣམས་དང་པོ་ཁོ་ནར་ཚུལ་ཁྲིམས་འཆལ་བས་ནི་དགེ་འདུན་གྱི་ནང་དུ་འཇུག་པར་མི་བྱ་ན་གནས་མལ་རྣམས་དང་། ནད་ཀྱི་རྐྱེན་སྨན་གྱི་ཚད་དུ་གྱུར་པ་དང་། གཞན་རྣམས་ལྟ་བརྗོད་ཀྱང་ཅི་དགོས་ནས། གསོང་པོར་སྨྲས་པ་དང་། ཕྱག་བྱས་པས་ཀྱང་ལེ་ལོ་ཅན་གྱི་བར་ཆད་བྱེད་པར་འགྱུར་རོ། །བསམ་གཏན་དུ་བྱ་བ་ལས་སྙན་དངགས་གང་བསྡེབས་པར་གྱུར་པ་ལ་ཆེད་ཆེར་བྱེད་པས་བརྩམ་པར་འོས་པའི་སྙན་དངགས་དེ་དག་བྱེད་ལ་དེ་དག་འབའ་ཞིག་ཏུ་ནི་མ་ཟད་ཀྱི། ཡང་དང་ཡང་དུ་དེ་ལ་འགྲོ་བ་ཁོ་ན་དང་། དེའི་ཚེ་དེ་ལ་རྟེན་པ་ལ་སེམས་མངོན་པར་དགའ་བ་དང་། རྣམ་པ་སྣ་ཚོགས་པའི་ཐབས་རྣམས་ཀྱི་བློ་རྣམ་པ་སྣ་ཚོགས་པ་དང་། རྣམ་པར་རྟོག་པ་དུ་མ་རྣམས་ཀྱིས་ཀུན་ནས་བཅོམ་པ་དང་། རྣམ་པ་སྣ་ཚོགས་པའི་རོ་རྣམས་སྐྱེད་པར་བྱེད་པའི་སྙན་དངགས་བྱེད་དོ། །དེས་དེའི་ཡིད་རྣམ་པར་དཀྲུགས་པར་གྱུར་པས་ཚེའི་འདུ་བྱེད་རྣམས་ནི་ཟད་པར་གྱུར་ལ། འཆི་བདག་གི་རྒྱལ་པོ་ནི་ཉེ་བར་འོངས་པར་གྱུར་པས་བྱ་བ་རྣམས་མ་བྱས་པར་ཡང་གྲོགས་མེད་ཅིང་། འཇིག་རྟེན་འདས་པའི་ལམ་དང་རྣམ་པར་བྲལ་བ་གང་ཡིན་པའི་ཕྱོགས་སུ་འགྲོ་བར་བྱ་དགོས་སོ། །དེ་ཡང་སྙན་དངགས་ཀུན་དུ་སྡེབ་པ་དེ་ལ་བློ་སོང་བར་གྱུར་པ་ཡིན་ནོ། །སྐྱེས་བུ་འདི་ནི་དེས་རྨོངས་པར་གྱུར་ནས་བར་དུ་གཅོད་པ་ཆེན་པོ་རྣམས་ཀྱིས་བསླུས་པའི་མཆོག་ཐོབ་པར་འགྱུར་རོ། །གྱ་རྒུད་{{page:{number:1421,folio:169a,volume:70}}}ཀྱིས་མི་ཐོབ་པར་གྱུར་ཅིང་དབང་པོ་རྣམས་ཚང་བ་དང་། རབ་ཏུ་བྱུང་བར་གྱུར་པ་དང་། མཆོག་ཏུ་དགའ་བ་དེ་དག་ཐོབ་ནས་ཀྱང་ཅིའི་ཕྱིར་སྙན་དངགས་སྡེབ་པས་བསླུས་ནས་དུས་བྱེད་པར་འགྱུར་བ་ནི་རང་གི་དོན་ལས་ཉམས་པ་ཡིན་ནོ། །སྙན་དངགས་བྱེད་པར་གྱུར་པ་ན་སྐྱོན་གཞན་ཡང་ཡོད་དེ། དེ་ཡང་ཕལ་ཆེར་རྣམ་པར་རྟོག་པས་ཉེ་བར་བཅོམ་པའི་སེམས་དྲི་མ་ཅན་དྲི་མ་ཅན་གྱི་ཀུན་ཏུ་སྤྱོད་པ་དག་གིས་སྙན་དངགས་བྱེད་དོ། །རྣམ་པར་རྟོག་པ་དེ་ཉིད་ལས་གཞན་རྣམ་པར་རྟོག་པ་དེ་ལྟ་བུའི་རྣམ་པ་ནི་འགའ་ཡང་མི་འབྱུང་ངོ་། །ཇི་ལྟར་བུད་མེད་ཀྱི་རྣམ་པར་རྟོག་པ་རྣམས་ནི་དགེ་སློང་གིས་མི་བྱའོ། །རྣམ་པར་རྟོག་པ་དེས་ཀྱང་རང་ཉིད་སྲེག་པར་བྱེད་དོ། །མེ་ཇི་ལྟ་བར་རང་གི་རྣམ་པར་རྟོག་པས་སྲེག་པར་འགྱུར་རོ། །དེ་ལྟར་བུད་མེད་ཀྱི་རྣམ་པར་རྟོག་པ་རྣམས་ཀྱང་བྱིས་པའི་སྐྱེ་བོའི་ཚོགས་རྣམས་ཐམས་ཅད་ཉིད་ལ་སྐྱེ་བ་གཞན་བརྒྱ་སྟོང་གི་བར་དུ་ཡང་མཐོང་བ་ཡིན་ནོ། །སྙན་དངགས་རྣམས་ཀྱང་དང་པོ་ཁོ་ན་བུད་མེད་རྣམས་ལ་ཅི་ནས་ཀྱང་འབབ་པ་ཡིན་ནོ། །དེ་བུད་མེད་ཀྱི་རྣམ་པར་རྟོག་པས་ཉེ་བར་བཅོམ་པར་གྱུར་པས་ཇི་སྲིད་དུ་རྐང་པ་ནས་མགོ་བོའི་བར་རྣམས་ལ་དེ་སྲིད་དུ་རྣམ་པ་དུ་མའི་ཚུལ་བཞིན་མ་ཡིན་པ་ཡིད་ལ་བྱེད་པ་སྐྱེད་པར་འགྱུར་བ་བྱིས་པའི་སྐྱེ་བོ་རྣམས་ཐམས་ཅད་ཀྱི་ཡིད་འཕྲོག་པར་བྱེད་པར་སྙན་དངགས་ཀྱིས་བུད་མེད་ཀྱི་ལུས་ཀྱི་ཆ་རྣམས་དེས་རབ་ཏུ་བསྔགས་པར་བྱེད་དོ། །མཆོད་པར་བྱེད་དོ། །ཡིད་ལའང་རབ་ཏུ་འཇོག་པར་བྱེད་དོ། །གཙང་མ་ཡིན་པར་རབ་ཏུ་སྟོན་ནོ། །དེ་བདག་ཉིད་ཐམས་ཅད་ཀྱིས་ཚུལ་བཞིན་མ་ཡིན་པ་ཡིད་ལ་བྱེད་པས་འཁྲིད་པར་འགྱུར་ལ་གཞན་དག་རྣམས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པ་དེ་ལ་རབ་ཏུ་འགོད་པར་བྱེད་དོ། །རང་དང་གཞན་ཡོངས་སུ་ཉམས་པར་བྱེད་པ་པོ་དེ་ནི་ཤི་བར་གྱུར་ནས་ལུས་ཞིག་པའི་འོག་ཏུ་ངན་སོང་ལོག་པར་ལྟུང་བ་ཐབས་མ་ཡིན་པས་ཀུན་དུ་བཅོམ་པའི་དམྱལ་བར་སྐྱེའོ། །ཐོས་པ་ངན་པ་སྙན་དངགས་སྡེབ་པར་བྱེད་པ་དེའི་སྐྱོན་ནི་འདི་ཡིན་ནོ། །གཞན་ཡང་ཐོས་པ་ངན་པ་སྙན་དངགས་རྣམས་སྡེབ་པར་བྱེད་པའི་སྐྱོན་ཆེན་པོ་ནི་འདི་ལྟ་སྟེ། དགེ་སྦྱོང་ངན་པ་དེ་སྙན་དངགས་སྡེབ་པར་བྱེད་པས་རྒྱགས་ཤིང་མུན་པར་གྱུར་ཏེ། བློ་ཤིན་ཏུ་ལོང་བར་གྱུར་པའི་ཕྱིར་{{page:{number:1422,folio:169b,volume:70}}}ཐོས་པ་མ་ཡིན། མཐོང་བ་མ་ཡིན། གཞན་དག་རྣམས་ཀྱི་དྲུང་ན་ཉན་པ་ཡང་མ་ཡིན་ནོ། །དེ་ལ་འདི་སྙན་དངགས་སྡེབ་པར་བྱེད་པར་འདོད་པས་ཀྱང་ངེས་པར་འཆིང་བར་འགྱུར་རོ། །རབ་ཏུ་གནས་པར་བྱེད་དོ། །གཞན་དག་རྣམས་ཀྱང་རྣམ་པ་སྣ་ཚོགས་པའི་ཚིག་གི་རྐང་པ་རྗོད་པ་རྣམས་ཀྱིས་ཉེ་བར་འབྲེལ་བར་བྱེད་དོ། །ཇི་ལྟར་སྐྱེ་བར་འགྱུར་བ་དེ་བཞིན་དུ་དེ་ཉིད་ཀྱིས་དོན་དེ་དག་རྣམས་དངོས་སུ་མཐོང་བར་གྱུར་ནས་དེ་དག་གིས་སྐྱེས་བུ་ངན་པ་དེ་དེ་བཞིན་དུ་འཇོམས་པར་འགྱུར་རོ། །རང་གི་སེམས་ཀྱིས་ཀུན་ནས་སློང་བས་ཡོངས་སུ་བསྡེབས་པའི་རྫུན་དེ་དག་རྣམས་ཀྱི་སྐྱོན་དེས་ལུས་ཞིག་ནས་ཤི་བའི་འོག་ཏུ་ཐབས་མིན་པའི་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །སྙན་དངགས་སྡེབ་པར་བྱེད་པའི་སྐྱོན་གྱིས་གཞན་ཡང་སྐྱོན་ཆེན་པོར་འགྱུར་རོ། །ཐོས་པ་ངན་པ་སྙན་དངགས་སྡེབ་པར་བྱེད་པ་རྣམས་ཀྱི་ནི་འདི་ལྟ་སྟེ། ཐོས་པ་ངན་པ་སྙན་དངགས་སྡེབ་པ་ལ་མངོན་པར་དགའ་བར་གྱུར་པས་སྙན་དངགས་གཞན་དག་རྣམས་རྙེད་པ་ཡང་ཉན་པར་བྱེད་དོ། །དེས་དེ་དག་རྣམས་ཐོས་ནས་ཀྱང་རང་གི་རྣམས་སྒྲུབ་པའི་དོན་དུ་རབ་ཏུ་ཞེ་སྡང་བར་བྱེད་པ་དང་། སྔོན་གྱི་སྙན་དངགས་པ་རྣམས་ལ་འཕྱ་བར་བྱེད་དོ། །མཛེས་པར་གྱུར་པའི་སྙན་དངགས་ལ་རབ་ཏུ་ཞེ་སྡང་བར་བྱེད་པའི་དགེ་སྦྱོང་ངན་པ་དེ་ནི་དེ་ལྟར་བསམ་གཏན་སྒོམ་པས་སྟོང་པར་གྱུར་ནས་གནོད་སེམས་མངོན་པར་འཕེལ་བར་འགྱུར་རོ། །དྲི་མ་ཅན་གྱི་ལས་རྣམས་ནི་ཀུན་ནས་རབ་ཏུ་བསགས་པར་འགྱུར་ལ། འདིའི་དཀར་པོའི་ཆོས་རྣམས་ནི་ཟད་པར་འགྱུར་བས་འཇིག་རྟེན་ཕ་རོལ་ཏུ་བདེ་བར་བྱེད་པའི་གྲོགས་ཚངས་པ་མཚུངས་པར་སྤྱོད་པ་རྣམས་དེ་ལྟར་གཤེ་བར་བྱེད་དོ། །ཐོས་པ་ངན་པ་སྙན་དངགས་སྡེབ་པར་བྱེད་པ་རྟག་ཏུ་བག་མེད་པ་ལ་སེམས་པ་རྣམས་ལ་ནི་གཞན་ཡང་སྐྱོན་ཆེན་པོ་ཡོད་དེ། ཐོས་པ་ངན་པ་སྙན་དངགས་རྣམས་སྡེབ་པ་ལ་ཆེད་ཆེར་བྱེད་པ་རྣམས་ནི་ཉིན་མེད་མཚན་མེད་དུ་དེ་ལ་བློ་བཟོད་བླགས་མེད་པར་གྱུར་ནས་སྙན་དངགས་སྡེབ་པ་ལ་ཤིན་ཏུ་ཆེད་ཆེ་བར་འགྱུར་རོ། །དེ་དམ་པའི་ཆོས་སེམས་པར་བྱེད་པ་ཉིད་མ་ཡིན་ནོ། །སྒོམ་པར་མི་བྱེད་དོ། །ཉོན་མོངས་པ་རབ་ཏུ་ཞི་བར་བྱ་བའི་ཆེད་དུ་མི་འཇུག་གོ། །དེ་ཉན་པ་ལ་བློ་ཞུགས་པར་གྱུར་ན་ཡང་དམ་པའི་ཆོས་{{page:{number:1423,folio:170a,volume:70}}}འབྱུང་བར་དོན་མེད་དེ་ཕྱིར་ལོག་ནས་འགྲོའོ། །གང་བསྐལ་པ་སྟོང་ཕྲག་བརྒྱར་ཡང་རྙེད་པར་མི་འགྱུར་བ་གང་ཡིན་པ་དེ་དག་རྣམས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདིས་དེ་ལྟར་ཉམས་པར་བྱེད་དོ། །ཐོས་པ་ངན་པ་སྙན་དངགས་སྡེབ་པར་བྱེད་པ་ལ་ནི་གཞན་ཡང་སྐྱོན་ཆེན་པོ་ཡོད་དེ། སྐྱེས་བུ་ངན་པ་དེ་སྙན་དངགས་ཀྱི་འདོད་པ་དང་། ཐོས་པ་ངན་པ་དག་གི་བསྟོད་པས་ཀྱང་ཕྱིན་ཅི་ལོག་ཏུ་སྨྲ་བར་བྱེད་དོ། །དེ་ཀུན་དུ་སྤྱོད་པར་གྱུར་པ་རྣམས་ལ་སྟེན་པར་བྱེད་དོ། །སྨྱོན་པ་བཞིན་དུ་གནས་རྣམས་ཐམས་ཅད་ལ་རབ་ཏུ་གཡོ་བའི་བློ་དང་ལྡན་པར་འགྱུར་རོ། །ལོག་པར་རྗོད་པར་བྱེད་པ་རྣམས་ཀྱིས་བཅིངས་པར་གྱུར་པའི་བསྟོད་པ་བསྡེབས་པ་རྣམས་ལ་ནི་དོན་མེད་པ་ཡིན་ནོ། །འདུ་བྱེད་ཐམས་ཅད་ཡོངས་སུ་ཟད་པར་འགྱུར་བ་ཡིན་པའི་ཕྱིར་ཡང་འདི་ལ་དོན་མེད་པ་ཡིན་ནོ། །སྙན་དངགས་ཀྱི་རྒྱགས་པས་ཟིན་པར་གྱུར་པ་དེ་དག་རྣམས་ནི་ཧ་ཅང་ཐལ་ཆེས་པར་ཤིན་ཏུ་ཉམས་པར་གྱུར་ནས་ཆང་གི་བཏུང་བ་སྟེན་པར་བྱེད་དོ། །དེ་ལ་སྟེན་པར་གྱུར་པའི་བློ་རྣམ་པར་གཡེང་བས་ཀྱང་ཕན་ཚུན་དུ་དོན་བྱེད་དོ། །ཆང་གིས་ཀུན་ནས་གཡེངས་པར་གྱུར་པའི་བློས་དོན་ཆུང་ཟད་ཅིག་བྱེད་པར་འགྱུར་བ་ཡང་མ་ཡིན་ནོ། །སེམས་ཀྱང་རྣམ་པར་གཡེང་བར་བྱེད་པར་འགྱུར་བ་ཡིན་པའི་ཕྱིར་དང་། དོན་མ་ཡིན་པ་རྣམས་ལ་འཇུག་པ་པོ་ངན་སོང་གི་སྒོར་གྱུར་པའི་ཆང་སྟེན་པར་བྱེད་པ་ཡིན་ནོ། །དེ་ཆང་གིས་ཟིན་པས་མི་དགེ་བ་རྣམས་ཐམས་ཅད་བྱེད་དོ། །བུད་མེད་དག་མངོན་པར་མཐོང་ནས་ཚུལ་བཞིན་མ་ཡིན་པའི་ཡིད་ལ་བྱེད་པས་འཁྲིད་པར་འགྱུར་རོ། །དེ་ཉེ་བར་ཁྲིད་པར་གྱུར་ནས་དགེ་སྦྱོང་ངན་པ་མི་ཚངས་པར་སྤྱོད་པར་བྱེད་དོ། །དེ་ནི་རྒྱུད་ཚིག་པར་གྱུར་པ། ནང་རུལ་བར་གྱུར་པ། ཐོས་པ་དང་མི་ལྡན་པ། སྲེད་པའི་རིགས་སུ་གྱུར་པ། བི་དུ་ལའི་མེ་ཏོག་བཞིན་དུ་འབྲས་བུ་མེད་པའོ། །བྲིས་པའི་མར་མེ་བཞིན་དུ་འོད་མེད་པ་བྲིས་པའི་ཟླ་བ་བཞིན་དུ་གྱུར་པ། གྲང་བ་བཞིན་དུ་རྣམ་པར་སྨད་པར་བྱ་བ་དེ་ནི་དེ་དག་རྣམས་ཁོ་ན་བཞིན་དུ་གྱུར་པས་འདི་ནི་གོས་ཀྱིས་གཡོགས་པ་ཙམ་འབའ་ཞིག་ཡིན་ནོ། །དགེ་སྦྱོང་གི་གཟུགས་དགེ་སྦྱོང་མ་ཡིན་ནོ། །ཐོས་པ་ངན་པ་སྙན་དངགས་བསྡེབས་པར་གྱུར་པའི་སྐྱོན་གྱི་རྩ་བ་དེ་ལས་ལུས་ཞིག་{{page:{number:1424,folio:170b,volume:70}}}པར་གྱུར་ནས་ངན་སོང་ལོག་པར་ལྟུང་བ་དམྱལ་བར་སྐྱེའོ། །དེའི་ཕྱིར་གང་དག་དགེ་སྦྱོང་ཡིན་པར་གྱུར་པ་དེ་དག་རྣམས་ཀྱིས་ཐོས་པ་ངན་པ་སྙན་དངགས་སྡེབ་པར་མི་བྱའོ། །གལ་ཏེ་བྱེད་པར་གྱུར་ན་ཡང་དེས་དམ་པའི་ཆོས་གསལ་བར་བྱེད་པར་འགྱུར་བ་རྣམས་གང་ཡིན་པ་དང་། ཅི་སྟེ་ཡང་དམ་པའི་ཆོས་རྣམས་ཡོངས་སུ་རྟོགས་པར་འགྱུར་བ་སངས་རྒྱས་ལ་བསྟོད་པ་བྱའོ། །དཀོན་མཆོག་གསུམ་ལ་བསྟོད་པར་བྱའོ། །དམ་པའི་ཆོས་ཤིན་ཏུ་གསལ་བར་བྱེད་པའི་སྙན་དངགས་བྱའོ། །དེ་ལས་མྱ་ངན་ལས་འདས་པའི་མཐར་ཐུག་པར་འགྱུར་རོ། །ངལ་བ་འབྲས་བུ་དང་བཅས་པར་འགྱུར་རོ། །དེ་དག་གིས་དེ་རབ་ཏུ་བསྔགས་པར་ཡང་འགྱུར་རོ། །ལུས་ཞིག་པར་གྱུར་ནས་ཤི་བའི་འོག་ཏུ་ལྷ་རྣམས་སུ་སྐྱེ་བར་འགྱུར་རོ། །ཡང་དག་པའི་སྙན་དངགས་བསྡེབས་པར་གྱུར་པ་དང་། །དམ་པའི་ཆོས་གསལ་བར་འགྱུར་བ་བསྡེབས་པ་དག་གིས་ཏེ། དེས་ཀྱང་དེ་ལྟར་བྱ་བ་ཡིན་གྱི་གཞན་དུ་ན་བར་ཆད་བྱེད་པར་འགྱུར་རོ། །གཞན་ཡང་ཆོས་ལྔ་པ་དགེ་སྦྱོང་དག་བསམ་གཏན་སྒོམ་པ་ན་བར་དུ་གཅོད་པར་བྱེད་པ་ཡིན་ཏེ། འདི་དག་རྣམས་ཀྱང་གང་ཞེ་ན། འདི་ལྟ་སྟེ། རྒྱུ་སྐར་འགྲང་བ་དང་སེམས་པར་བྱེད་པའོ། །དགེ་སྦྱོང་དག་དགེ་སྦྱོང་དུ་ཁས་འཆེས་པ་རྣམས་ཀྱིས་གནས་སྐབས་ཐམས་ཅད་དུ་ཡང་རྒྱུ་སྐར་བགྲང་བ་དང་བསམ་པར་ཡང་མི་བྱའོ། །དེ་ལས་ཀྱང་དགེ་སྦྱོང་ལ་འཇིག་རྟེན་པ་རྣམས་ཀྱིས་རྣམ་པར་སྨོད་པར་འགྱུར་རོ། །བསམ་གཏན་སྒོམ་པར་བྱེད་པ་ན་བར་དུ་གཅོད་པར་འགྱུར་རོ། །དེ་བསམས་པས་ཀྱང་བསོད་ནམས་དང་ཚེའི་འདུ་བྱེད་རྣམས་ནུབ་པར་འགྱུར་རོ། །བདེ་ལེགས་རྣམས་ཀྱང་འཐོབ་པར་མི་འགྱུར་རོ། །ཚེ་ཟད་པར་གྱུར་པ་དེ་བྱ་བ་མ་ཡིན་པ་བྱེད་པའི་ཕྱིར་ནད་ལས་དང་། རྒ་བ་ལས་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། ངལ་བ་རྣམས་ལས་ཡོངས་སུ་གྲོལ་བར་མི་འགྱུར་རོ། །དུས་ཡུན་རིང་པོར་འཁོར་བར་ཡོངས་སུ་འཁྱམ་པར་འགྱུར་རོ། །འདི་ལ་རྒྱུ་སྐར་བགྲངས་པ་རྣམས་ཀྱིས་ཀྱང་ཅུང་ཟད་ཀྱང་མི་བྱེད་དོ། །བདག་ལ་མ་ཡིན་ཞིང་། གཞན་རྣམས་ལ་ཡང་སྐྱོབ་པ་ནི་རྒྱུ་སྐར་རྣམས་མ་ཡིན་ནོ། །དེ་ཅིའི་ཕྱིར་ཞེ་ན། ལས་ཀྱིས་དེ་དག་རྣམས་འཇུག་པར་བྱེད་{{page:{number:1425,folio:171a,volume:70}}}པ་ཡིན་གྱི། རྒྱུ་སྐར་རྣམས་ནི་སྐྱབས་མ་ཡིན་ནོ། །དེ་ཅིའི་ཕྱིར་ཞེ་ན། རྒྱུ་སྐར་གཅིག་ཉིད་ལ་ཡང་བདེ་བ་ཅན་རྣམས་དང་། སྡུག་བསྔལ་ཅན་རྣམས་དང་། སྐྱེ་གཟུགས་ངན་པ་དང་། གཟུགས་བཟང་བ་དང་། རིགས་དང་ལྡན་པ་དང་། རིགས་དམན་པ་དང་། ཆོས་པ་དང་། ཆོས་མ་ཡིན་པ་དང་། དབུལ་པོ་དང་། ཕྱུག་པོ་དང་། རྐུན་མ་དང་། རྒྱལ་པོ་དང་། ཆོམ་རྐུན་དང་། མཁས་པ་དང་། རྨོངས་པ་དང་། བུད་མེད་དང་། སྐྱེས་པ་དང་། ཚུལ་ཁྲིམས་དང་ལྡན་པ་དང་། ཚུལ་ཁྲིམས་འཆལ་པ་དང་། བརྩོན་འགྲུས་བརྩམས་པ་དང་། ལེ་ལོ་ཅན་དང་། འཇིག་རྟེན་པ་སྡུག་པར་འཛིན་པ་དང་། དེ་དག་ལ་སོགས་པ་གཞན་རྣམས་ཀྱང་རྒྱུ་སྐར་གཅིག་ལ་སྐྱེའོ། །གལ་ཏེ་ཡང་རྒྱུ་སྐར་རྣམས་རྒྱུ་མཚན་ཡིན་པར་གྱུར་ན། དེ་ལ་གང་དག་རྒྱུ་སྐར་གཅིག་ལ་སྐྱེས་པར་གྱུར་པ་དེ་དག་རྣམས་ཐམས་ཅད་ཀྱང་མཚུངས་པར་འགྱུར་རོ། །སྐྱེས་བུ་རྣམས་ཀྱིས་ཇི་སྐད་བཤད་པའི་རྒྱུ་སྐར་རྣམས་ནི་བགྲང་བར་མི་བྱ་སྟེ། སྔོན་གྱི་སྐྱོན་དང་ཡོན་ཏན་དང་བཅས་པ་རྣམས་མངོན་པར་མི་ཤེས་པའི་ཕྱིར་རོ། །དགེ་བ་དང་མི་དགེ་བར་གྱུར་པའི་དུས་རྣམས་སུ་སྐར་མར་གྱུར་པའི་རྒྱུ་སྐར་རྣམས་འགྲང་བར་བྱེད་དོ། །གཞན་ཡང་རྒྱུ་སྐར་འདི་དག་རྣམས་འགྲང་བ་དང་དཔྱོད་པར་བྱེད་པ་ནི་འདི་ལྟ་སྟེ། རྒྱུ་སྐར་རྣམས་མ་ཤར་བ་དང་། གང་གི་ཕྱིར་མདུན་དུ་བྱས་པར་གྱུར་པས་རྣམ་པར་དག་པ་རྣམས་ཀྱང་ཉུང་བ་དང་། ལྷག་པར་འགྱུར་བ་དང་། མངོན་པར་གསལ་བ་ཡིན་པ་དང་། རྒྱུ་སྐར་གྱིས་རྒྱུ་སྐར་གཞན་རྣམས་ཟིལ་གྱིས་ཀྱང་གནོན་ནོ། །གཞན་ཡང་གཟའ་སྐར་དེ་ཉིད་ཀྱང་དུས་གཞན་ན་ཟིལ་གྱིས་གནོན་པར་འགྱུར་རོ། །དེ་དག་རྣམས་ལས་རྒྱུ་སྐར་གྱི་མཛེས་པ་དང་། མཛེས་པ་མ་ཡིན་པ་རྣམས་དཔྱོད་པར་བྱེད་པ་ཡིན་ནོ། །གང་སེམས་པར་བྱེད་པ་དང་འགྲང་བར་བྱེད་པའི་རྒྱུ་སྐར་རྣམས་ཀྱི་དབང་གིས་བདེ་བ་དང་སྡུག་བསྔལ་བ་ཡིན་ན། གང་གིས་ཇི་ལྟར་བདག་ཉིད་ལ་སྟོབས་དང་ལྡན་པར་འགྱུར་ཞིང་བདེ་བ་དང་། སྡུག་བསྔལ་གྱི་དབང་དུ་བྱས་ནས་གང་གིས་ཟིལ་གྱིས་གནོན་པར་འགྱུར། ཇི་ལྟར་ན་གཞན་རྣམས་ཀྱིས་སྡུག་བསྔལ་དང་བདེ་བ་བྱེད་པར་འགྱུར་བ་ཡིན། དེའི་ཕྱིར་{{page:{number:1426,folio:171b,volume:70}}}ལས་རྣམས་ཉིད་ཁོ་ན་ལས་དགེ་ལེགས་དང་དགེ་ལེགས་མ་ཡིན་པའི་འབྲས་བུ་རྣམས་ཡིན་ནོ། །རྒྱུ་སྐར་རྣམས་དང་། གཟའ་རྣམས་ཀྱང་གང་གི་ཚེ་གཟའ་གཞན་དང་འཁྲུགས་པར་གྱུར་པ་ན། དེའི་ཚེ་དེ་དག་རྣམས་ལ་ཡང་གཟེར་ཟུག་འབྱུང་ངོ་། །ཇི་ལྟར་ཉི་མ་དང་ཟླ་བ་དག་ཀྱང་གཟའ་སྒྲ་གཅན་འཛིན་གྱིས་སྡུག་བསྔལ་བར་བྱེད་དོ། །དེ་ལ་གང་དག་བདག་ཉིད་ཀྱི་ལ་ནུས་པ་མེད་པ་དེ་ཇི་ལྟར་གཞན་རྣམས་ཀྱི་ལ་ནུས་པ་འབྱུང་བར་འགྱུར། དེའི་ཕྱིར་གཟའ་དགུ་པོ་རྣམས་ཀྱི་དཔྱད་ར་ནི་དགེ་སྦྱོང་གིས་མི་བྱའོ། །དགེ་སྦྱོང་དུ་ཁས་འཆེས་པ་རྣམས་ཀྱིས་མི་བྱའོ། །འཛིན་པར་བྱེད་པ་གཟའ་ཆེན་པོ་རྣམས་ནི་གསུམ་པོ་འདི་དག་རྣམས་ཡིན་ནོ། །འདི་ལྟ་སྟེ། རྒ་བ་དང་། ན་བ་དང་། འཆི་བ་རྣམས་ཡིན་ཏེ། གང་ཞིག་རྟག་ཏུ་འཇིག་རྟེན་པ་རྣམས་ལ་གནས་པར་གྱུར་པ་ཐ་མར་འཛིན་པར་བྱེད་པའི་གཟའ་ཆེན་པོ་གསུམ་པོ་རྣམས་སེམས་པར་མི་བྱེད་པར་ནི་ཇི་སྲིད་དུ་དགེ་སྦྱོང་ངན་པ་དགེ་སྦྱོང་དུ་དམ་བཅའ་བས་གཟའ་གཞན་འཇིག་རྟེན་པ་རྣམས་ཉིད་དཔྱོད་པར་བྱེད་དོ། །བློ་གྲོས་མེད་པ། ཐོས་པ་དང་མི་ལྡན་པའི་བྱིས་པར་གྱུར་པས་སྐྱོན་དང་བཅས་པར་གྱུར་པའི་འཇིག་རྟེན་པའི་རྒྱུ་སྐར་ཉི་ཤུ་རྩ་བརྒྱད་པོ་རྣམས་དཔྱོད་པར་བྱེད་དོ། །གང་ཞིག་རྣམ་པར་དཔྱད་པར་འགྱུར་ཞིང་ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་པར་གྱུར་ན་མྱ་ངན་ལས་འདས་པའི་གྲོང་ཁྱེར་དུ་ལེགས་པར་འཇུག་པར་བྱེད་པའི་འཇིག་རྟེན་ལས་འདས་པའི་རྒྱུ་སྐར་ཉི་ཤུ་རྩ་བརྒྱད་པོ་རྣམས་ནི་དཔྱོད་པར་མི་བྱེད་དོ། །དེ་དག་རྣམས་ཀྱང་གང་ཞེ་ན། འདི་ལྟ་སྟེ། ཕུང་པོ་ལྔ་པོ་རྣམས་དང་། ཉེ་བར་ལེན་པའི་ཕུང་པོ་ལྔ་པོ་རྣམས་དང་། ཁམས་བཅྭ་བརྒྱད་པོ་རྣམས་སོ། །དེ་དག་རྣམས་དཔྱོད་པར་གྱུར་པས་ནི་མྱ་ངན་ལས་འདའ་བར་འགྱུར་རོ། །ཡང་དག་པ་ཇི་ལྟ་བར་འདོད་ཆགས་འགོག་པར་བྱེད་པ་དང་། ཀུན་ནས་སྡོམ་པ་དང་། འདུལ་བར་བྱེད་པས་ཀྱང་མྱ་ངན་ལས་འདའ་བ་ཡིན་ནོ། །དགེ་སློང་རྒྱུ་སྐར་སེམས་པར་བྱེད་པ་རྣམས་ནི་ཡང་རིམ་པ་གཞན་གྱིས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་ཀྱིས་ཟླ་བ་བཅུ་གཉིས་འགྲང་བར་བྱེད་དོ། །དེ་དག་རྣམས་བགྲངས་པ་ལས་{{page:{number:1427,folio:172a,volume:70}}}ཀྱང་དོན་མ་ཡིན་པར་འགྱུར་རོ། །ཉོན་མོངས་པ་རྣམས་སྤོང་བར་མི་བྱེད་པ་དང་། མྱ་ངན་ལས་འདའ་བར་ཡང་མི་འགྱུར་རོ། །འཁོར་བའི་སྐྱེ་མཆེད་བཅུ་གཉིས་འགྲང་བར་བྱེད་པ་རྣམས་ཀྱིས་གང་དག་ལེགས་པར་སྡོམ་པ་དང་། ཡང་དག་པའི་དོན་ཡོངས་སུ་ཤེས་པར་བྱེད་པ་དང་། འདོད་ཆགས་དང་བྲལ་བ་དང་། ལེགས་པར་ཀུན་ནས་སྡོམ་པར་གྱུར་པ་རྣམས་ཀྱིས་ཀྱང་མྱ་ངན་ལས་འདའ་བ་ཡིན་ནོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པས་དེ་དག་རྣམས་མ་རྩེས་པར་ཀུན་ནས་ཉོན་མོངས་པར་གྱུར་པ་གཞན་རྣམས་དཔྱོད་པར་བྱེད་དོ། །ཡང་གང་ཞིག་དཔྱད་པར་གྱུར་ནས་ནད་དང་། རྒས་པ་དང་། འཆི་བ་རྣམས་ལས་ཡོངས་སུ་འགྲོལ་བར་མི་འགྱུར་བའི་རིམ་པ་གཞན་གྱིས་ངན་པ་རྣམས་སེམས་པར་བྱེད་པའི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་ཀུན་ནས་ཉོན་མོངས་པ་ཅན་དུ་གྱུར་པའི་དུས་དྲུག་པོ་རྣམས་དཔྱོད་པར་བྱེད་དོ། །གང་དག་རྣམས་དཔྱད་པར་གྱུར་ཅིང་། ཡང་དག་པ་ཇི་ལྟ་བར་སོ་སོར་རྣམ་པར་དཔྱད་ཅིང་རྣམ་པར་གནས་པར་གྱུར་ནས། དེ་དག་རྣམས་མྱ་ངན་ལས་འདའ་བར་འགྱུར་བའི་དགོས་པ་དང་བཅས་པས་ཀུན་ནས་ཉོན་མོངས་པ་ཅན་ཉེ་བར་འཚེ་བ་དང་བཅས་པར་གྱུར་པའི་སུམ་ཅུ་རྩ་དྲུག་གིས་ལུས་དཔྱོད་པར་མི་བྱེད་དོ། །ཡང་རིམ་པ་གཞན་གྱིས་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་འཇིག་རྟེན་པའི་དུས་ཀྱིས་བྱས་པའི་ལྟས་སུ་གྱུར་པ་རྣམས་ལ་དཔྱོད་པར་བྱེད་དེ། །ཇི་ལྟར་དཀར་པོའི་དུས་ཀྱི་ལྟས་རྣམས་ནི་མཛེས་པའོ། །དཀར་པོ་མ་ཡིན་པ་ནི་མི་མཛེས་པའོ། །ཆེ་གེ་མོ་ཞིག་གི་དུས་ན་ལྟས་འདི་དག་རྣམས་འབྱུང་བར་ཆེ་གེ་མོ་གཅིག་གི་དུས་ན་ནི་མ་ཡིན་ནོ། །རྣམ་པ་དེ་ལྟ་བུར་གྱུར་པའི་བསམ་ཁྲལ་ངན་པ་རྣམས་སེམས་པར་བྱེད་ཀྱི། གང་དག་ཤེས་པར་གྱུར་པ་རྣམས་དང་། ཕ་རོལ་ཏུ་བདེ་བར་གྱུར་པ་རྣམས་དང་། མྱ་ངན་ལས་འདའ་བར་འགྱུར་བ་དང་། མྱ་ངན་ལས་འདའ་བའི་མཐར་ཐུག་པར་འགྱུར་བ་སེམས་ཀྱི་དམིགས་པའི་མཚན་ཉིད་དུ་གྱུར་པའི་དགེ་བ་དང་། མི་དགེ་བ་དང་། ལུང་དུ་མ་བསྟན་པར་གྱུར་པའི་ལྟས་དང་ལྟས་མ་ཡིན་པ་རྣམས་ཀྱི་དཔྱད་ར་དཔྱོད་པར་མི་བྱེད་དོ། །ཇི་ལྟར་དགེ་བའི་སེམས་དང་ལྡན་པར་གྱུར་པའི་དགེ་བ་དམིགས་པའི་ལྟས་{{page:{number:1428,folio:172b,volume:70}}}ལས་མཛེས་པར་གྱུར་པའི་བདེ་བར་འགྲོ་བའི་འགྲོ་བ་བདག་ལ་འབྱུང་བར་འགྱུར་རོ། །མྱ་ངན་ལས་འདའ་བར་འགྲོ་བར་འགྱུར་བའི་དགེ་བའི་སེམས་ཆེ་གེ་མོ་ཅིག་ལ་དམིགས་པ་བདག་ལ་སྐྱེས་སོ། །མི་དགེ་བ་ཀུན་ནས་ཉོན་མོངས་པ་ཅན་དེས་ནི་བདེ་བ་མ་ཡིན་ཞིང་ཤེས་པ་མ་ཡིན་ནོ། །བདག་བདེ་འགྲོར་འགྲོ་བར་ཡང་མི་འགྱུར་རོ། །ལུང་དུ་མ་བསྟན་པ་ལ་དམིགས་པའི་བདག་གི་སེམས་ཆེ་གེ་མོ་ཅིག་སྐྱེས་པར་གྱུར་ཏེ། དེ་ནི་རྣམ་པར་སྨིན་པ་ལུང་དུ་མ་བསྟན་པ་ཡིན་ནོ། །གཞན་ཡང་དགེ་སྦྱོང་ངན་པ་དགེ་སྦྱོང་གི་གཟུགས་བརྙན་དེ་འཇིག་རྟེན་པའི་ལམ་གྱིས་སྐད་ཅིག་དང་། ཐང་ཅིག་དང་། ཡུད་ཙམ་དང་། ཉི་མ་དང་། ཟླ་བ་ཕྱེད་དང་། ཟླ་བ་དང་ཡང་དག་པར་ལྡན་པའི་དགེ་བ་དང་། མི་དགེ་བའི་དུས་ཀྱི་མི་རྣམས་ཀྱི་ཚེའི་དུས་རྣམས་སེམས་པར་བྱེད་ཀྱི་བདག་གི་ཚེའི་འདུ་བྱེད་རྣམས་ནི་སྐད་ཅིག་པ་ཡིན་ཏེ། ཇི་ལྟར་འདི་དག་རྣམས་ནི་སྐད་ཅིག་པ། ཐང་ཅིག་དང་། ཡུད་ཙམ་དང་། ཉི་མ་དང་། ཟླ་བ་དང་། ཟླ་བ་ཕྱེད་པར་འགོར་བ་མེད་པར་ཟད་པར་འགྱུར་བས་ཅིས་ཀྱང་བཟློག་ཏུ་མེད་པ་སྟོབས་ཆེན་པོ་དང་ལྡན་པའི་འཆི་བའི་དུས་སུ་གྱུར་པའི་འདུ་བྱེད་རྣམས་འཛད་པར་འགྱུར་བའི་དུས་ལ་ནི་དཔྱོད་པར་མི་འགྱུར་རོ། །བསམ་གཏན་བྱེད་པ་ན་བར་དུ་གཅོད་པར་གྱུར་པ་འཇིག་རྟེན་པའི་རིམ་པ་གཞན་ཀུན་ནས་ཉོན་མོངས་པ་ཅན་རྣམས་ཀྱིས་ཀྱང་རྒྱུ་སྐར་གྱི་དཔྱད་ར་རྣམས་དཔྱོད་པར་བྱེད་དོ། །སྒོམ་པར་བྱེད་དོ། །ལན་མང་དུ་བྱེད་དོ། །སེམས་ཀྱིས་རབ་ཏུ་སྒོམ་པར་བྱེད་དོ། །རབ་ཏུ་འཇོག་པར་བྱེད་དོ། །གཞན་དག་རྣམས་ལ་ཡང་སྦྱིན་པར་སྟོན་ནོ། །ཇི་ལྟར་རྒྱུ་སྐར་ཆེ་གེ་མོ་གཟའ་ཆེ་གེ་མོས་ཉེ་བར་གཟིར་བར་གྱུར་ནས་མནར་བར་བྱེད་དོ། །འདོད་པར་གྱུར་པའི་ཀུན་དུ་སྦྱོར་བའི་རྒྱུ་སྐར་གཟིར་བར་བྱེད་དོ། །དེ་བསམས་པར་གྱུར་པ་ན་ནད་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་རྣམས་ལས་སྒྲོལ་བར་བྱེད་པ་པོ་འཁོར་བ་ལས་འདྲེན་པར་བྱེད་པ་པོ་རྣམས་ནི་དེ་ལྟར་དཔྱོད་པར་ནི་མི་བྱེད་ན། རྒྱུ་སྐར་ལ་ཇི་ལྟ་བ་བཞིན་དུ་དེ་ཉིད་ནི་ཆོས་ཀྱི་གཟར་གྱུར་པའི་ཆོས་གཞན་རྣམས་ཀྱིས་ཟིལ་གྱིས་གནོན་པར་འགྱུར་རོ། །འདི་ལྟ་སྟེ། སྐྱེ་བའི་རྒྱུ་སྐར་རྣམས་{{page:{number:1429,folio:173a,volume:70}}}ནི་འཆི་བའི་གཟའ་རྣམས་ཀྱིས་ཉེ་བར་འཛིན་ནོ། །ནད་མེད་པའི་རྒྱུ་སྐར་རྣམས་ནི་ནད་ཀྱི་གཟའ་རྣམས་ཀྱིས་ཉེ་བར་འཛིན་ནོ། །ལང་ཚོའི་རྒྱུ་སྐར་རྣམས་ནི་རྒས་པའི་གཟའ་རྣམས་ཀྱིས་ཉེ་བར་འཛིན་ནོ། །འཐུན་པ་དང་ཀུན་དུ་ཕྲད་པའི་རྒྱུ་སྐར་རྣམས་ནི་འཐུན་པ་དང་བྲལ་བའི་གཟའ་རྣམས་ཀྱིས་ཉེ་བར་ཟིན་ནོ། །ལྷའི་འཇིག་རྟེན་དུ་སྐྱེས་པའི་རྒྱུ་སྐར་རྣམས་ནི་འཆི་འཕོ་བའི་གཟའ་རྣམས་ཀྱིས་ཉེ་བར་ཟིན་ནོ། །མིར་སྐྱེས་པའི་རྒྱུ་སྐར་རྣམས་ནི་ཚོལ་ཁྲོའི་སྡུག་བསྔལ་གྱི་གཟའ་རྣམས་ཀྱིས་ཉེ་བར་ཟིན་ནོ། །བདེ་བའི་ཚོར་བའི་རྒྱུ་སྐར་རྣམས་ནི་སྡུག་བསྔལ་གྱི་ཚོར་བའི་གཟའ་རྣམས་ཀྱིས་ཉེ་བར་ཟིན་ནོ། །དགེ་བའི་སེམས་བསྐྱེད་པའི་རྒྱུ་སྐར་རྣམས་ནི། མི་དགེ་བའི་སེམས་བསྐྱེད་པའི་གཟའ་རྣམས་ཀྱིས་ཉེ་བར་ཟིན་ནོ། །མི་སྡུག་པའི་རྒྱུ་སྐར་རྣམས་ནི་ཞེ་སྡང་གི་གཟའ་རྣམས་ཀྱིས་ཉེ་བར་ཟིན་ནོ། །ཤེས་པའི་རྒྱུ་སྐར་རྣམས་ནི་གཏི་མུག་གི་གཟའ་རྣམས་ཀྱིས་ཉེ་བར་ཟིན་ནོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པར་གྱུར་པ་དེ་རང་ཉིད་ཀྱི་བསམ་ཁྲལ་རྣམས་སེམས་པར་མི་བྱེད་དོ། །འཇིག་རྟེན་ལས་འདས་པའི་ཡོངས་སུ་དཔྱད་པར་བྱ་བའི་དཔྱོད་པ་རྣམས་སེམས་པར་མི་བྱེད་དོ། །འཇིག་རྟེན་པའི་དེ་དག་རྣམས་དང་། འཇིག་རྟེན་ལས་འདས་པའི་ཡང་ཇི་སྐད་དུ་བཤད་པའི་རྒྱུ་སྐར་དཔྱད་པར་བྱ་སྟེ། སྔ་མ་བཞིན་ནོ། །ཚུལ་བཞིན་ཡིད་ལ་བྱེད་པས་ཡང་དག་པ་ཇི་ལྟ་བ་བཞིན་སོ་སོར་བརྟག་པར་བྱའོ། །ཇི་སྐད་དུ་བཤད་པའི་གཟའ་རྣམས་ཀྱང་སྔར་བཞིན་དུ་ཡང་དག་པ་ཇི་ལྟ་བར་གཟའ་རྣམས་བསམ་པར་བྱའོ། །བསྒོམ་པར་བྱའོ། །ཡང་དག་པ་ཇི་ལྟ་བ་བཞིན་དུ་གྱུར་པ་ཤེས་པའི་ལམ་ཡན་ལག་བརྒྱད་ཀྱིས་སོ་སོར་བརྟག་ན་ནི་གཟའ་དང་རྒྱུ་སྐར་གྱི་དཔྱད་ར་རྣམས་འབྲས་བུ་དང་བཅས་པར་འགྱུར་རོ། །མྱ་ངན་ལས་འདའ་བར་ཡང་འགྱུར་བ་དང་། ཤིས་པར་འགྱུར་བ་དང་། བདེ་བར་འགྱུར་བ་ཡང་ཡིན་ནོ། །ཐ་མལ་པའི་འཇིག་རྟེན་པའི་གཟའ་རྣམས་དཔྱད་པ་དང་། རྒྱུ་སྐར་རྣམས་ཀྱང་དཔྱད་པར་གྱུར་པའི་སྐྱེས་བུ་ནི་བརྒྱ་སྟོང་དུ་མ་རྣམས་སུ་འགྲོས་ནོར་ནས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །འཇིག་རྟེན་པ་དེ་དག་རྣམས་ནི་འཁོར་བར་ཀུན་ནས་འཇུག་པར་བྱེད་{{page:{number:1430,folio:173b,volume:70}}}པ། འདོད་ཆགས་ཞེ་སྡང་གཏི་མུག་རྣམས་ཀུན་ནས་སྐྱེད་པར་བྱེད་པ་ཡིན་ནོ། །གང་ཡང་དུས་དང་། གཟའ་དང་། རྒྱུ་སྐར་དེ་དག་རྣམས་འཇིག་རྟེན་ལས་འདས་པའི་ལམ་གྱིས་བསམ་པར་བྱ་བར་བཤད་པ་དེ་དག་རྣམས་རྣལ་འབྱོར་དཔྱོད་པས་བསམས་ཤིང་བསྒོམས་ཏེ། ཡང་དག་པ་ཇི་ལྟ་བ་བཞིན་དུ་སོ་སོར་བརྟགས་པས་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་སྟོང་ཕྲག་བརྒྱ་ལས་རྣམ་པར་གྲོལ་བའི་གོ་འཕང་འཐོབ་པར་འགྱུར་ཏེ། རྟག་ཏུ་རྒས་པ་མེད་པ་དང་། འཆི་བ་མེད་པ་དང་། ཟག་པ་མེད་པའི་མྱ་ངན་ལས་འདས་པའི་མཆོག་དེ་ལྟ་བུ་དེ་དག་རྣམས་ལ་བསླབ་པར་བྱའོ། །དགེ་སྦྱོང་རྣམས་དང་། དགེ་སྦྱོང་དུ་དམ་བཅས་པ་རྣམས་དང་། སྡུག་བསྔལ་ཟད་པར་འདོད་པ་རྣམས་ཀྱིས་འཁོར་བའི་སྡུག་བསྔལ་ཟད་པར་འགྱུར་བའི་རྒྱུ་སྐར་རྣམས་ལ་དཔྱད་པ་བསྒོམ་པར་བྱའོ། །དུས་དཔྱོད་པ་ཡང་རང་བཞིན་ཇི་ལྟ་བུ་མ་ཡིན་པའི་ཀུན་ནས་ཉོན་མོངས་པ་ཅན་གྱི་ཤེས་པ་རྣམས་དང་བདེ་བའི་མཐར་ཐུག་པར་འགྱུར་བ་མ་ཡིན་ནོ། །ཤེས་པར་འགྱུར་བ་མ་ཡིན། མྱ་ངན་ལས་འདས་པའི་མཐར་ཐུག་པར་འགྱུར་བ་ཡང་མ་ཡིན་གྱི། དགེ་སློང་དེས་བསམ་གཏན་སྒོམ་པར་གྱུར་པ་ན་རྣམ་པར་སྲེག་པར་བྱེད་པ་འབའ་ཞིག་ཏུ་གྱུར་པ་དང་། རྒྱུ་སྐར་འགྲང་བ་དང་སེམས་པར་བྱེད་པ་ན་དགེ་སློང་ལ་རྣམ་པར་གཤེ་བར་བྱེད་པར་ཡང་འགྱུར་རོ། །གཞན་ཡང་ཆོས་དྲུག་པར་གྱུར་པ་བསམ་གཏན་སྒོམ་པ་ན་བར་དུ་གཅོད་པར་བྱེད་པ་རྣམས་ནི་དགེ་སྦྱོང་དང་དགེ་སྦྱོང་དུ་ཁས་འཆེས་པ་རྣམས་ཀྱིས་བསམ་པར་ཡང་མི་བྱའོ། །འདི་ཡང་གང་ཞེ་ན། འདི་ལྟ་སྟེ། རྒྱུ་མཚན་སེམས་པ་དགེ་སྦྱོང་གིས་མི་བྱའོ། །འཇིག་རྟེན་པ་ཀུན་ནས་ཉོན་མོངས་པ་འདོད་ཆགས་དང་། ཞེ་སྡང་དང་། གཏི་མུག་རྣམས་ཀུན་དུ་གསལ་བར་བྱེད་པར་གྱུར་པ་དགེ་བའི་ཆོས་རྣམས་ཀྱི་བར་དུ་གཅོད་པར་བྱེད་པ་རྣམས་ཀུན་དུ་འཕེལ་བར་བྱེད་པ་ནི་རྒྱུ་མཚན་སེམས་པ་ལས་ཡིན་ཏེ། དེ་ལ་ས་གཡོ་བ་འབྱུང་བ་རྣམས་ཉིན་མོ་དང་། མཚན་མོར་ཡང་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་རྣམས་ནི་ཀུན་ནས་ཉོན་མོངས་པའི་ས་གཞི་ལས་ཀྱི་རྒྱུ་མཚན་ཉེ་བར་{{page:{number:1431,folio:174a,volume:70}}}མཚོན་པར་བྱེད་དོ། །ཇི་ལྟ་བར་རྒྱུ་མཚན་འདི་དག་རྣམས་འབྱུང་བར་འགྱུར་ཏེ། འདི་ལྟར་ཆུ་ཀུན་དུ་གནས་པའི་རྫིང་བུ་དག་རླུང་གིས་དཀྲུགས་པར་བྱེད་ལ། ཇི་སྲིད་དུ་རབ་ཏུ་གཡོས་པར་གྱུར་པས་རྙོག་པ་ཅན་དུ་འགྱུར་རོ། །ལྷའི་ཆར་འབབ་ན་གྲོག་མ་རྣམས་གཟེར་ཟུག་གིས་ཕྱིར་འབྱུང་བར་འགྱུར་རོ། །ཟླ་བ་གཟས་འཛིན་པར་འགྱུར་ན་ཆུར་མར་ནག་འབྱིང་བར་འགྱུར་རོ། །བྱ་རྣམས་དམའ་བ་ནས་འགྲོ་ན་ཡང་ནམ་མཁའ་ལ་ཉི་མ་གཟས་འཛིན་པར་འགྱུར་རོ། །ཕྱོགས་རྣམས་ལ་འདོད་ཆགས་དང་བྲལ་བར་ཉེ་བར་དམིགས་པར་འགྱུར་རོ། །དགེ་བ་ལ་ནི་འདི་དག་རྣམས་འབྱུང་བར་འགྱུར་ཏེ། ཇི་ལྟར་འཇམ་པོར་གྱུར་པའི་རླུང་རྣམས་རབ་ཏུ་རྒྱུ་བར་འགྱུར་རོ། །ཕྱོགས་རྣམས་ཤིན་ཏུ་དྲི་མ་མེད་པར་གྱུར་པ་དང་། མཛེས་པའི་བྱ་དག་གཡས་ཕྱོགས་ནས་བསྐོར་བར་ཀུན་དུ་མཐོང་བར་འགྱུར་རོ། །མི་དགེ་བ་འབྱུང་བར་གྱུར་ན་དམར་རེངས་དང་ཕྱོགས་ཀྱི་མདོག་རྣམས་རྩུབ་པར་མཐོང་ངོ་། །རླུང་རྩུབ་མོ་དག་རབ་ཏུ་རྒྱུ་བར་འགྱུར་རོ། །སྐྱ་རེངས་དམར་པོ་ཁྲག་གི་མདོག་ཏུ་འགྱུར་བ་དང་། ཀུན་ནས་དེའི་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་སོ། །དེ་ལྟར་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པར་བྱེད་པ་འདིས་བསམ་གཏན་སྒོམ་པའི་བར་དུ་གཅོད་པར་བྱེད་པའི་རྒྱུ་མཚན་རྣམས་མཚོན་པར་བྱེད་དོ། །རྒྱལ་པོ་དག་ལ་ཡང་སྟོན་པར་བྱེད་དོ། །རྙེད་པ་དང་བཀུར་སྟིའི་དོན་དུ་རྒྱལ་བ་དང་འཕམ་པར་འགྱུར་བ་རྣམ་པར་དཔྱོད་པར་བྱེད་དོ། །དེས་དེ་བཞིན་དུ་རྒྱལ་པོ་རྒྱལ་བ་དང་འཕམ་པ་འདོད་པར་གྱུར་པས་འདོད་ཆགས་དང་། ཞེ་སྡང་དང་། གཏི་མུག་རྣམས་ཡིད་ལ་ཀུན་ཏུ་སྐྱེ་སྟེ། དེ་དག་གི་རྩ་བ་ལས་ནི་གཏི་མུག་ཡིན་པས་སྐྱོན་གསུམ་པོ་འདིས་གཡོགས་པར་གྱུར་པ་དེ་ནི་དགེ་སྦྱོང་མ་ཡིན་ལ་ཁྱིམ་པ་ཡང་མ་ཡིན་ནོ། །དེའི་ཕྱིར་དགེ་སྦྱོང་དང་དགེ་སྦྱོང་དུ་དམ་བཅས་པར་གྱུར་པ་རྣམས་ཀྱི་རྒྱུ་མཚན་གྱི་དཔྱད་ར་མི་བྱའོ། །འདི་དག་ནི་ཀུན་ནས་ཉོན་མོངས་པ་ཡིན་ནོ། །ཡང་རིམ་པ་གཞན་གྱིས་མ་རུངས་པའི་རྒྱུ་མཚན་འདི་དཔྱོད་པར་གྱུར་པ་ལ། ཇི་ལྟར་གང་འགའ་ཞིག་རྒྱུ་མཚན་ཅན་ཡིན་པར་གྱུར་པ་དེ་རྒྱལ་པོས་ཅི་ནས་ཀྱང་ལྟད་མོའི་དུས་ན་ལྟད་མོ་འཛུགས་པར་འགྱུར་རོ། །{{page:{number:1432,folio:174b,volume:70}}}རྒྱལ་པོ་དག་ཕན་ཚུན་དུ་ཀུན་དུ་འཇོམས་པར་གྱུར་པ། སྐྱེ་བོ་ཐམས་ཅད་འཁྲུག་པར་བྱེད་པའི་འཁྲུག་པའི་ལྟད་མོ་ལས་སེམས་ཅན་བརྒྱ་སྟོང་དུ་མ་རྣམ་པར་ཉམས་པར་འགྱུར་རོ། །གསོད་པར་བྱེད་པ་དང་། འཛིན་པར་བྱེད་པས་ཀྱང་ཡུལ་ལྗོངས་དང་། ཡུལ་འཁོར་དང་། གྲོང་ཆུང་རྣམས་ཕན་ཚུན་དུ་སྟོངས་པར་བྱེད་དོ། །སྲོག་ཆགས་བརྒྱ་སྟོང་དུ་མ་རྣམས་ཀྱང་སྡུག་བསྔལ་བར་འགྱུར་རོ། །དེའི་ཚེ་རྒྱལ་པོ་དག་ཕན་ཚུན་དུ་འགྲས་པར་གྱུར་པས་ཏེ། དེ་ལ་མདོར་བསྡུ་ན་སྐྱེ་བོའི་ཚོགས་ཆེན་པོ་འདི་དག་རྣམས་ཀྱི་ནི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པས་ལྟད་མོ་བཙུགས་པ་ཡིན་ནོ། །རྒྱལ་པོ་གཅིག་རྣམ་པར་རྒྱལ་བར་གྱུར་པས་རྒྱལ་པོ་གཞན་ལ་དབང་ཆེ་བའི་རྒྱུ་མཚན་ཉེ་བར་མཚོན་པར་བྱས་ནས་དེ་འདི་སྙམ་དུ་ཉེ་བར་སེམས་ཏེ། གལ་ཏེ་རྒྱལ་པོ་འདི་རྣམ་པར་རྒྱལ་བར་གྱུར་ན་དེ་ལས་བདག་ཆེན་པོར་འགྱུར་བ་དང་། རྒྱལ་པོའི་སྤྱན་སྔ་ནས་རྙེད་པ་དང་བཀུར་སྟི་ཡང་བདག་ལ་ཆེན་པོ་འབྱུང་བར་འགྱུར་རོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་དེ་ཉིད་ཀྱི་དགེ་བ་གང་ཡིན་པའི་ཆོས་དེ་ནུབ་པར་འགྱུར་རོ། །བསམ་གཏན་ལ་སྙོམས་པར་ཞུགས་པ་ན་ཡང་དགེ་བ་མངོན་པར་མི་འཕེལ་ལོ། །རྒྱལ་བ་དང་མི་རྒྱལ་བ་རྣམས་ཀུན་དུ་རྟོག་པར་བྱེད་པ་པོ་ཞི་བར་གྱུར་པའི་ཆོས་རྣམས་ཀྱང་མ་བསམས་པས་ལུས་ཞིག་པར་གྱུར་པ་ན་ཤི་བའི་འོག་ཏུ་ངན་སོང་ལོག་པར་ལྟུང་བ་དམྱལ་བར་སྐྱེའོ། །རྒྱུ་མཚན་འདི་དག་གི་ཕྱིར་ན་དགེ་སྦྱོང་རྣམས་དང་དགེ་སྦྱོང་དུ་ཁས་འཆེས་པས་རྒྱུ་མཚན་གྱི་དཔྱད་ར་འཇིག་རྟེན་པ་མི་བྱའོ། །འཇིག་རྟེན་པའི་དཔྱད་ར་གང་ཡིན་པ་འདི་ནི་སྐྱོན་གསུམ་སྐྱེད་པར་བྱེད་པ་ཡང་འདི་ཡིན་ཏེ། དགེ་བའི་ཆོས་རྣམས་ཀྱི་བར་དུ་གཅོད་པར་བྱེད་པ་ཡིན་ནོ། །དེ་ལ་སྐྱོན་གསུམ་པོ་དེ་དག་རྣམས་ལ་རིམ་གྱིས་ངེས་པར་རྣམ་པར་གྲོལ་བར་འགྱུར་བའི་འཇིག་རྟེན་ལས་འདས་པའི་སྒྲུབ་པ་དཔྱད་པར་བྱའོ། །གང་ཞེ་ན་འདི་ལྟ་སྟེ། ཇི་ལྟར་འདིས་ས་གཞི་གཡོ་བ་ཉེ་བར་མཚོན་པར་བྱེད་པ། ཉིན་མོ་དང་མཚན་མོར་ཡང་ཇི་ལྟར་ས་གཡོ་བ་འབྱུང་བར་འགྱུར་རོ་ཞེས་དེ་ཁོ་ན་ལྟར་ནི་ནམ་ཡང་དཔྱོད་པར་མི་བྱེད་དེ། ཉིན་དང་མཚན་དུ་ཡང་སེམས་ཀྱི་ས་གཞི་གཡོ་བ་འབྱུང་བར་འགྱུར་བའི་ཕྱིར་རོ། །དཔེར་ན་ས་གཞི་འདི་ཀུན་ནས་གཡོ་བར་གྱུར་ན་ནགས་དང་། {{page:{number:1433,folio:175a,volume:70}}}ཉེ་བའི་ནགས་དང་། རི་དང་། ཆུ་ཀླུང་དང་། ཤིང་དང་། གྲོང་དང་། ཚོང་འདུས་སུ་བཅས་པའི་འཇིག་རྟེན་འདི་དག་རྣམས་འཇིག་པ་འབྱུང་བར་འགྱུར་རོ། །དེ་ཁོ་ན་བཞིན་དུ་སེམས་ཀྱི་ས་གཞི་འདི་རབ་ཏུ་གཡོས་པར་གྱུར་ན། དེ་ལ་བརྟེན་པ་དེ་དག་རྣམས་ཐམས་ཅད་ལས་འཇིག་རྟེན་ལས་འདས་པ་སྒྲུབ་པར་བྱེད་པའི་ཆོས་དགེ་བའི་ས་ཆེན་པོ་པ་དང་བཅས་པ་རྣམས་མ་གཏོགས་པ་གཞན་དག་རྣམས་ནི་རབ་ཏུ་གཡོ་བར་འགྱུར་རོ། །དེའི་ཕྱིར་དང་པོ་ཁོ་ནར་དགེ་སྦྱོང་དགེ་སྦྱོང་དུ་དམ་བཅས་པ་རྣམས་ཀྱིས་ས་གཞི་བཞིན་དུ་སེམས་ཀྱི་ས་གཞི་གཡོ་བ་རྣམས་ལ་སོ་སོར་བརྟག་པར་བྱའོ། །གང་གི་ཕྱིར་འཁོར་བར་བྱེད་པ་དང་། སེམས་ཀྱི་ས་གཞི་རབ་ཏུ་གཡོ་བར་ཡང་བྱེད་དོ། །གསུམ་གྱིས་སེམས་ཀྱི་ས་གཞི་རྣམས་རབ་ཏུ་གཡོ་བར་ཡང་བྱེད་དོ། །འདི་ལྟ་སྟེ། འདོད་ཆགས་དང་། ཞེ་སྡང་དང་། གཏི་མུག་གིས་རབ་ཏུ་གཡོ་བར་བྱེད་དེ། ཇི་ལྟར་ཡང་ས་གཞི་དག་གཡོ་བ་འབྱུང་བར་འགྱུར་བ་ན་ཆུ་མཉམ་པ་དང་ལྡན་པ་རྣམས་རླུང་གིས་དཀྲུགས་པར་བྱེད་དོ། །སོ་སོའི་སྐྱེ་བོའི་སེམས་ཀྱང་དེ་ཁོ་ན་བཞིན་དུ་འབྱུང་བར་འགྱུར་ཏེ། འདོད་ཆགས་སམ། ཞེ་སྡང་ངམ། གཏི་མུག་ཀྱང་སྐྱེས་པར་གྱུར་པ་ན་སྙོམས་པར་གནས་པ་ལས་སྙིང་དང་བཞིན་གྱི་མདངས་ཀྱང་དམར་བའམ། བཞིན་གྱི་མདངས་མི་གསལ་བ་འབྱུང་བར་འགྱུར་རོ། །དེའི་ཕྱིར་དགེ་སྦྱོང་རྣམས་དང་། དགེ་སྦྱོང་དུ་ཁས་འཆེས་པ་མྱ་ངན་ལས་འདས་པ་ལ་མངོན་དུ་ཕྱོགས་པ་རྣམས་དང་། དགེ་སྦྱོང་དུ་ཁས་འཆེས་པ་རྣམས་ཀྱི་རྒྱུ་མཚན་དེ་དག་རྣམས་ཉེ་བར་གཟུང་བར་བྱའོ། །རྒྱུ་མཚན་དེ་དག་རྣམས་ཀྱི་རྒྱུ་མཚན་གྱིས་ཉེ་བར་རྟོག་པ་རྣམས་ནི་ནམ་ཡང་སྡུག་བསྔལ་བར་མི་འགྱུར་རོ། །སེམས་ཀྱི་ས་གཞིའི་རྒྱུ་མཚན་དུ་གྱུར་པ་འདི་དག་རྣམས་ནི་འཇིག་རྟེན་ལས་འདས་པ་ཡིན་ནོ། །གཞན་ཡང་གལ་ཏེ་ཐ་མལ་པའི་རྒྱུ་མཚན་འདི་དག་གིས་ཉེ་བར་མཚོན་པར་བྱེད་དེ། ཇི་ལྟར་གྲོག་མ་རྣམས་ཚང་ནས་ཕྱིར་འབྱུང་བར་འགྱུར་བ་དེ་བཞིན་དུ་ལྷའི་ཆར་འབབ་པར་འགྱུར་ལ། དེ་ཁོ་ན་བཞིན་དུ་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་འཇིག་རྟེན་ལས་འདས་པ་འདི་དག་བརྟག་པར་བྱ་སྟེ། ཇི་ལྟར་གྲོང་དང་། གྲོང་ཁྱེར་དང་། ཚོང་འདུས་དག་ལས་སྦྱིན་{{page:{number:1434,folio:175b,volume:70}}}པ་པོ་དང་། སྦྱིན་བདག་རྣམས་དང་། དགེ་སྦྱོང་དང་། བྲམ་ཟེ་རྣམས་ཀྱིས་དང་། ཁྱིམ་བདག་རྣམས་ཀྱིས་ཁྱིམ་ཡང་བཤིག་ནས་གང་ན་སངས་རྒྱས་བཞུགས་པ་དེར་འོང་ངོ་། །དེའི་ཚེ་ཡང་དག་པའི་རྒྱུ་མཚན་དུ་གྱུར་པ་སྟོན་པར་མཛད་པའི་རྒྱུ་མཚན་རྣམས་ཀྱང་དགེ་སྦྱོང་དང་བྲམ་ཟེ་རྣམས་ཀྱིས་འདི་ལྟར་ཉེ་བར་མཚོན་པར་འགྱུར་རོ། །ཇི་ལྟར་ཆུང་དུ་ན་འདིར་སངས་རྒྱས་བཅོམ་ལྡན་འདས་ཀྱི་ལེགས་པར་བསྟན་པའི་གསུང་གིས་དམ་པའི་ཆོས་དག་གི་ཆར་འབེབས་པར་འགྱུར་ཏེ། སྦྱིན་པ་པོ་དང་། སྦྱིན་བདག་རྣམས་དང་། དགེ་སྦྱོང་དང་། བྲམ་ཟེ་དང་། ཁྱིམ་བདག་རྣམས་གང་དག་ཡིན་པ་དེ་དག་རྣམས་གང་ན་བཅོམ་ལྡན་འདས་སྤྲིན་དང་ལྡན་པར་གྱུར་པས་ཆར་མངོན་པར་འབེབས་པར་མཛད་པ་དེར་ཉེ་བར་ལེགས་པར་འགྲོ་བར་བྱེད་དོ་ཞེས་པའི་རྒྱུ་མཚན་འདི་དག་ནི་མཆོག་ཡིན་གྱི་ཐ་མལ་པའི་ཆར་འབབ་པར་འགྱུར་བའི་རྒྱུ་མཚན་ནི་མ་ཡིན་ནོ། །གཞན་ཡང་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་དག་གིས་ཟླ་བ་གཟས་འཛིན་པའི་རྒྱུ་མཚན་ཉེ་བར་རྟོག་པར་བྱེད་དོ། །མ་ཐ་ཡང་ཟླ་བ་གཟས་འཛིན་པ་འབྱུང་བར་འགྱུར་ཏེ། ཇི་ལྟར་ཆུར་མར་ནག་ནུབ་པར་འགྱུར་རོ། །རྒྱུ་མཚན་དེ་དག་རྣམས་ནི་མཛེས་པ་མ་ཡིན་ཞིང་ཞི་བར་འགྱུར་བ་ཡང་མ་ཡིན་ནོ། །དགེ་སྦྱོང་གིས་གང་མཛེས་པར་གྱུར་པའི་རྒྱུ་མཚན་འཇིག་རྟེན་ལས་འདས་པ་འདི་དུ་མ་རྣམས་དཔྱད་པར་བྱའོ། །ཆུང་དུ་ན་དུས་ཐ་མར་གྱུར་པ་རྩོད་ལྡན་གྱི་དུས་ན་དམ་པའི་ཆོས་ཟླ་བ་གཟས་འཛིན་པ་འབྱུང་བར་འགྱུར་ཏེ། ཇི་ལྟར་དམ་པའི་ཆོས་ཀྱི་མར་ནག་འདི་དག་རྣམས་ལོག་པར་ལྟ་བའི་སྐྱེ་བོ་རྣམས་ཀྱི་སྙིང་ལ་ནུབ་པར་འགྱུར་རོ། །འབྱིན་པར་མི་བྱེད་དོ། །རྒྱུ་མཚན་འདི་དག་རྣམས་མཆོག་ཡིན་གྱི་འཇིག་རྟེན་པའི་ཟླ་བ་གཟས་འཛིན་པའི་རྒྱུ་མཚན་ནི་མ་ཡིན་ནོ། །གཞན་ཡང་གལ་ཏེ་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་འཇིག་རྟེན་པའི་ཟླ་བ་གཟས་འཛིན་པ་མཆོག་ཡིན་པའི་རྒྱུ་མཚན་རྣམས་ཉེ་བར་མཚོན་པར་བྱེད་དོ། །ཇི་ལྟར་ཟླ་བ་གཟས་འཛིན་པར་འགྱུར་ཏེ། ཇི་ལྟར་བྱ་འདི་དག་རྣམས་ཀྱང་ནམ་མཁའ་ལ་དམའ་བ་ནས་འཕུར་རོ་ཞེས་ཉེ་བར་འཛིན་པའི་རྒྱུ་མཚན་འདི་ནི་མཛེས་པ་མ་ཡིན་ནོ། །དགེ་སྦྱོང་རྣམས་དང་དགེ་སྦྱོང་དུ་ཁས་འཆེས་པ་རྣམས་ཀྱིས་མཛེས་པར་གྱུར་པ་འཇིག་རྟེན་ལས་འདས་པའི་རྒྱུ་མཚན་{{page:{number:1435,folio:176a,volume:70}}}འདི་དག་ཉེ་བར་བརྟག་པར་བྱ་སྟེ། ཇི་ལྟར་དུས་ཀྱིས་དམ་པའི་ཆོས་ཀྱི་ཟླ་བ་གཟས་འཛིན་པ་ཇི་ལྟ་བར་འབྱུང་བར་འགྱུར་བ་ན་ཇི་ལྟར་དམ་པའི་ཆོས་ཀྱི་ལམ་དུ་ཞུགས་པར་གྱུར་པ་མཆོག་ཏུ་དགེ་བ་དང་ལྡན་པའི་དགེ་སྦྱོང་རྣམས་དམའ་བར་འགྲོ་བར་འགྱུར་རོ། །བྱ་བཞིན་དུ་དམའ་ཞིང་དམའ་བ་ནས་ཀུན་དུ་སྤྱོད་པར་བྱེད་པའི་ལོག་པར་ལྟ་བ་ཅན་རྣམས་ཀྱི་སྒོ་ནམ་མཁའ་ལྟ་བུར་གྱུར་པ་ནས་དམན་པ་དམན་པའི་ཚིག་རྣམས་བརྗོད་པར་འགྱུར་རོ། །དུས་ཀྱི་སྐྱོན་དུ་གྱུར་པ་རྒྱུ་མཚན་གྱི་མཆོག་འདི་དག་རྣམས་ཉེ་བར་གཟུང་བར་བྱའོ། །དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་ཐ་མལ་པའི་ཟླ་བ་གཟས་འཛིན་པ་ནི་མ་ཡིན་ནོ། །གཞན་ཡང་རྒྱུ་མཚན་གང་གི་ཕྱིར་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་འདི་ཉི་མ་གཟས་འཛིན་པའི་རྒྱུ་མཚན་ཉེ་བར་རྟོག་པར་བྱེད་དེ། འཇིག་རྟེན་པའི་ཇི་ལྟར་འབྱུང་བར་འགྱུར་བ་རྣམས་ལ་ཉི་མ་གཟས་བཟུང་བར་གྱུར་པ་ན་ཕྱོགས་རྣམས་ལེ་བརྒན་གྱི་མདོག་ཏུ་རྟོགས་པར་གྱུར་ན་འདིར་དགེ་བ་དག་འབྱུང་བར་འགྱུར་རོ། །རླུང་འཇམ་པོ་རྣམས་རབ་ཏུ་འབྱུང་བར་འགྱུར་རོ། །ཕྱོགས་རྣམས་དངས་པ་དང་ལྡན་པ་དང་མཛེས་པ་དག་གིས་གཡས་ཕྱོགས་ནས་བསྐོར་བར་འགྱུར་བ་མཐོང་ངོ་། །བསམ་གཏན་སྒོམ་པ་ལ་བར་དུ་གཅོད་པར་འགྱུར་བས་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱི་རྒྱུ་མཚན་འདི་དག་ནི་མཛེས་པ་མ་ཡིན་ནོ། །འཇིག་རྟེན་པ་འདི་དག་རྣམས་ནི་འདིར་ཤེས་པ་མ་ཡིན་ནོ། །བདེ་བར་གྱུར་པ་ཡང་མ་ཡིན་ནོ། །དེ་ཁོ་ན་བཞིན་དུ་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་ཀྱིས་ཤིས་པར་བྱེད་པའི་རྒྱུ་མཚན་གཞན་རྣམས་བཟུང་བས་འཇིག་རྟེན་ལས་འདས་པ་རྣམས་ཉེ་བར་མཚོན་པར་བྱའོ། །ཇི་ལྟར་ཆུང་དུ་ན་བྱང་ཆུབ་སེམས་དཔའི་ཉི་མ་ལ་ཐམས་ཅད་མཁྱེན་པ་ཉིད་དུ་བྱང་ཆུབ་པའི་གཟས་འཛིན་པར་འགྱུར་བ་འབྱུང་སྟེ། བསྐལ་པ་གཅིག་གམ། བསྐལ་པ་གཉིས་སམ། བསྐལ་པ་གསུམ་ཉིད་ཀྱིས་ཀྱང་སྟེ། བྱང་ཆུབ་སེམས་དཔའ་འབྱུང་བ་འདི་ནི་དགེ་སྦྱོང་དག་འཇིག་རྟེན་ལས་འདས་པའི་རྒྱུ་མཚན་ཡིན་ནོ། །ཇི་ལྟར་འདིའི་བརྩོན་འགྲུས་དང་། སྦྱིན་པ་དང་། ཐོས་པ་དང་། ཡེ་ཤེས་རྣམས་ལ་ཆགས་པ་ཆགས་པར་གྱུར་པའི་མདོག་གིས་སེམས་ཅན་ཐམས་ཅད་ལ་སྙིང་རྗེ་དང་བྱམས་པས་ཆགས་པ་དང་ལྡན་པའི་ལུས་ཀྱི་{{page:{number:1436,folio:176b,volume:70}}}ཕྱོགས་རྣམས་ཀྱིས་མཚོན་པར་གྱུར་པ་ན་དགེ་བ་འདི་དག་རྣམས་འབྱུང་བར་འགྱུར་རོ། །གལ་ཏེ་ཡོན་ཏན་རབ་ཀྱི་ཕུལ་དང་ལྡན་པའི་བྱང་ཆུབ་སེམས་དཔའ་འདི་འབྱུང་བར་གྱུར་པ་ན་མ་འོངས་པ་ན་བྱའི་ལྟས་སུ་གྱུར་པའི་ཉན་ཐོས་དང་། རང་སངས་རྒྱས་དང་། དགྲ་བཅོམ་པར་གྱུར་པའི་བྱ་རྣམས་འཇུག་པར་འགྱུར་བའི་རྟགས་རྣམས་ཀྱང་མཐོང་བར་འགྱུར་རོ། །གཡས་ཕྱོགས་ནས་བསྐོར་བ་ནི་ཡང་དག་པའི་གོ་འཕང་ཡིད་ལ་བྱེད་པ་གཡས་ནས་བསྐོར་བ་དེའི་ཚིག་བླ་དགས་ཡིན་ནོ། །གཞན་ཡང་འདིའི་ཇི་ལྟ་བ་ཉིད་དུ་འཇིག་རྟེན་པའི་རྒྱུ་མཚན་རྣམས་ལ་རབ་ཏུ་ལྟ་བར་བྱེད་དེ། ཇི་ལྟ་བར་དགེ་བར་འབྱུང་བར་མི་འགྱུར་བ་ནི་སྐྱ་རེངས་དམར་པོ་དང་ཕྱོགས་རྣམས་ཀྱང་རྩུབ་པར་རབ་ཏུ་མཐོང་ངོ་། །རླུང་རྩུབ་མོར་གྱུར་པས་རླུང་རྣམས་རབ་ཏུ་རྒྱུའོ། །སྐྱ་རེངས་དམར་པོ་དེའི་ཀུན་དུ་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་པར་འགྱུར་རོ། །ཇི་ལྟར་དགེ་སྦྱོང་ངན་པ་འདི་བསམ་གཏན་སྒོམ་པ་ན་བར་ཆད་བྱེད་པར་འགྱུར་བའི་འཇིག་རྟེན་པའི་རྒྱུ་མཚན་ཉེ་བར་རྟོག་པར་བྱེད་དོ། །དེ་བཞིན་དུ་ཡང་དགེ་སྦྱོང་བཟང་པོས་འཇིག་རྟེན་ལས་འདས་པའི་རྒྱུ་མཚན་དད་པ་ཅན་ཐམས་ཅད་ལ་ཀུན་དུ་སྟོན་པར་བྱེད་པར་འགྱུར་ཏེ། ཇི་ལྟར་མི་མཛེས་པར་གྱུར་པ་རྣམས་འབྱུང་བར་འགྱུར་ན། དེ་ལ་ཅི་ཞིག་མི་མཛེས་པར་འབྱུང་བར་འགྱུར་བ་འདི་ལྟ་སྟེ། དམ་པའི་ཆོས་རྣམས་ནུབ་པར་འགྱུར་བའོ། །ཇི་ལྟར་རྒྱུ་མཚན་འདི་དག་རྣམས་མཐོང་བ་ཡིན་ཏེ། ཕྱོགས་ཀྱི་ཁ་དོག་རྩུབ་པ་ཞེས་བྱ་བ་ནི་དམ་པའི་ཆོས་ནུབ་པར་འགྱུར་བའི་ཚིག་རྩུབ་དང་། བརྫུན་དུ་སྨྲ་བ་དང་། ཕྲ་མ་བྱེད་པ་དང་། སྲོག་གཅོད་པ་དང་། མ་བྱིན་པར་ལེན་པར་འགྱུར་བ་རྣམས་ལ་དགའ་བའི་སྐྱེས་བུ་དག་ཕྱོགས་སུ་འབྱུང་བར་འགྱུར་རོ། །རླུང་རྩུབ་མོ་རྣམས་རབ་ཏུ་རྒྱུ་བ་ཞེས་བྱ་བ་ནི་མི་སྙན་པའི་ཚིག་བླ་དགས་ཡིན་ནོ། །གང་གི་ཚེ་དམ་པའི་ཆོས་རྣམས་ནུབ་པར་གྱུར་པ་ན་སེམས་ཅན་ཆོས་དང་ལྡན་པ་མ་ཡིན་པ་རྣམས་འབྱུང་བར་འགྱུར་རོ། །དེའི་ཚེ་མི་སྙན་པར་གྱུར་པའི་རླུང་རྣམས་ཕྱོགས་དག་ཏུ་འཕྱུར་བར་འགྱུར་རོ། །ཇི་ལྟར་སེམས་ཅན་འདི་དག་རྣམས་མཛེས་པ་མ་ཡིན་པར་གྱུར་པའི་སྡིག་པ་རྣམས་བྱེད་པར་གྱུར་པ་དེ་ལྟར་མི་སྙན་པའི་རླུང་རྣམས་རྒྱུ་བར་འགྱུར་རོ། །གཞན་ཡང་དེ་ཁོ་ན་ལྟར་འཇིག་རྟེན་པའི་རྒྱུ་མཚན་དུ་གྱུར་པ་དམར་རེངས་{{page:{number:1437,folio:177a,volume:70}}}ཀྱི་མདོག་གི་ཀུན་དུ་ཆ་བྱད་ཀྱིས་ཉི་མ་ནམ་མཁའ་ལ་ཤར་ནས་གནས་པར་རབ་ཏུ་མཐོང་བར་གྱུར་པ་དེ་བཞིན་དུ་འཇིག་རྟེན་ལས་འདས་པའི་རྒྱུ་མཚན་འདི་དག་རྣམས་ཀྱང་ཕྱིས་ཀྱི་རྒྱུ་མཚན་དུ་མཐོང་བ་ཡིན་ཏེ། དམར་རེངས་ཀྱི་མདོག་ནི་དགེ་སྦྱོང་ངན་པ་དང་། བྲམ་ཟེ་ངན་པའི་འཁོར་རྣམས་ཀྱི་ཀུན་དུ་ཆ་བྱད་ཅན་གྱི་ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་མངོན་པར་ང་རྒྱལ་བའི་ལོག་པར་ལྟ་བ་ཅན་རྣམས་ཀྱི་ཉི་མ་ངན་པ་ཡིན་ལ། ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་ཁས་འཆེས་པ་རིགས་ངན་པའི་རིགས་སུ་གྱུར་པ་རྣམས་ནམ་མཁའ་ལ་ཤར་ནས་གནས་པ་ཡིན་ནོ། །དེ་ལ་རྣམ་པ་འདི་ལྟ་བུའི་ལོག་པར་ལྟ་བའི་ཉི་མ་ཤར་བར་གྱུར་པས་རྩྭ་དང་། ནགས་དང་། ནགས་ཚང་ཚིང་དང་། སྨན་རྣམས་ཐམས་ཅད་སྐམ་པར་འགྱུར་རོ། །འདིས་ནི་སྐྱེས་བུ་རྣམས་ཀྱི་དགེ་བ་ཐམས་ཅད་དང་ཡང་དག་པའི་ལྟ་བ་སྨན་རྣམས་རྩྭ་བཞིན་དུ་སྐེམས་པར་འགྱུར་རོ། །དེ་བཞིན་དུ་འདི་ཡང་འཇིག་རྟེན་ལས་འདས་པའི་བསམ་གཏན་སྒོམ་པ་ན་ཀུན་དུ་གསལ་བར་བྱེད་པ། དོན་དམ་པའི་དེ་ཁོ་ན་ཉིད་གསལ་བར་བྱེད་པ། མཆོག་ཏུ་གྱུར་པའི་བློ་གྲོས་འཇིག་རྟེན་ལས་འདས་པའི་རྒྱུ་མཚན་མཚོན་པར་བྱེད་དོ། །ཉེ་བར་མཚོན་ནས་ཀྱང་སྟོན་པར་བྱེད་དོ། །དེ་དག་ཏུ་གྱུར་པ་གང་ཡིན་པ་རྣམས་ཀྱང་གང་དག་ཅེ་ན། དད་པ་ཅན་གྱི་བྲམ་ཟེ་དང་ཁྱིམ་བདག་དེ་དག་རྣམས་ལ་སྟོན་པར་བྱེད་དོ། །ཇི་སྲིད་དུ་དམ་པའི་ཆོས་ཀྱི་ཉི་མ་ཤར་བར་གྱུར་པ་དེ་སྲིད་དུ་བདེ་བའི་ལས་རྣམས་ལ་རབ་ཏུ་འབད་པར་བྱའོ། །ཕྱི་ནས་ཆོས་ཐམས་ཅད་ནུབ་པར་གྱུར་ནས་ལོག་པར་ལྟ་བའི་ཉི་མ་ཤར་བར་གྱུར་པ་ན་དགེ་སྦྱོང་དགེ་སྦྱོང་དུ་ཁས་འཆེས་པ་རྣམས་དང་། བྲམ་ཟེ་བྲམ་ཟེར་ཁས་འཆེས་པ་རྣམས་ཐམས་ཅད་མཁྱེན་པ་དང་། ཐམས་ཅད་མཁྱེན་པར་ཁས་འཆེས་པའི་དགེ་སྦྱོང་ངན་པ་དང་བྲམ་ཟེའི་ཆ་བྱད་ཅན་རྣམས་ཀྱིས་སྡུག་བསྔལ་བར་བྱས་པར་གྱུར་ཏ་རེ། བློ་མཆོག་རྒྱ་ཆེ་བར་གྱུར་པ་རྣམས་ཀྱི་དེ་ཁོ་ན་ཉིད་ཀྱི་རྒྱུ་མཚན་རྣམས་ནི་ཐམས་ཅད་མཁྱེན་པའི་བསྟན་པའི་མཆོག་འདི་ཡིན་ནོ་ཞེས་དེ་དག་གིས་དེ་ལྟར་སྟོན་པར་བྱེད་དོ། །དེ་བཞིན་དུ་རྒྱུ་མཚན་གྱི་སེམས་རྣམས་ནི་བར་དུ་གཅོད་པར་བྱེད་པ་ཡིན་ནོ། །བསམ་གཏན་སྒོམ་པར་གྱུར་པ་ན་འདི་དག་{{page:{number:1438,folio:177b,volume:70}}}རྣམས་དང་གཞན་ཡང་འཇིག་རྟེན་པ་རྣམས་ཀྱིས་ནི་བར་ཆད་བྱེད་པར་འགྱུར་རོ། །དེ་ལ་འཇིག་རྟེན་པའི་བར་ཆད་འདི་ཡིན་ཏེ། འཇིག་རྟེན་ལས་འདས་པའི་ལམ་འདི་ལས་འཁོར་བར་མངོན་པར་འཇུག་པར་བྱེད་པ་ནི་འཇིག་རྟེན་པའོ། །འཇིག་རྟེན་ལས་འདས་པས་ནི་མྱ་ངན་ལས་འདས་པའི་མཐར་ཐུག་པར་བྱེད་པ་ཡིན་ནོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། བསམ་གཏན་སྒོམ་དང་རྣམ་པར་བྲལ། །རྒྱུ་མཚན་ལ་ནི་རྟག་ཏུ་དགའ། །དགེ་བའི་ཆོས་ནི་རྣམ་པར་སངས། །ངན་འགྲོར་འགྲོ་བར་རིངས་པ་ཡིན། །དེ་ནི་རང་གི་ཆོས་སྤངས་ནས། །གཞན་གྱི་ཆོས་ལ་དགའ་བར་བྱེད། །དེ་ནི་ཆོས་གཉིས་ལས་ཉམས་ནས། །ལོག་པར་ལྟུང་བའི་འོས་ཡིན་ནོ། །རང་གི་ཁྱིམ་ནི་ཡོངས་སྤངས་ནས། །གཞན་གྱི་ཁྱིམ་ནི་སྲུང་བ་ཡིན། །དེ་ནི་རྒོད་དང་ཡང་མོར་འགྱུར། །ནོར་མེད་པར་ཡང་མྱུར་དུ་འགྱུར། །ཇི་ལྟར་བློ་ངན་རྨོངས་པ་གང་། །རྒྱལ་འདོད་མཁས་པའི་ང་རྒྱལ་ཅན། །རང་གི་ཆོས་ནི་རྣམ་སྤངས་ནས། །གཞན་གྱི་ཆོས་ཀྱིས་འཕེལ་བར་བྱེད། །ཆོས་མིན་པ་དང་སྙན་མིན་པའི། །གཞན་གྱི་རྟགས་ཀྱིས་ཉེ་བར་འཚོ། །རྩྭ་བཞིན་འགྲོ་བའི་འཇིག་རྟེན་ཡང་། །ཕྱི་མར་ངན་འགྲོར་འཚེད་པ་ཡིན། །གང་ཞིག་ཞི་བའི་ཡུལ་ལ་གནས། །སྡིག་པའི་ལས་ལས་ལྡོག་བྱེད་པ། །སྡུག་བསྔལ་ཚོགས་ནི་དེས་མི་མཐོང་། །ཞི་བའི་མཐའ་ལ་འཇུག་པ་ནི། །སྤྲོ་མེད་ཞེ་སྡང་སྤངས་པ་དང་། །འདོད་པ་སྤྱོད་ལས་ཤིན་ཏུ་འདས། །བརྩོན་འགྲུས་བརྩམས་དང་ཆོག་ཤེས་དང་། །བསམ་གཏན་པ་འདིར་དགེ་སློང་བརྗོད། །འདོད་ལས་གྲོལ་མིན་ཆགས་ཅན་གང་། །རྟག་ཏུ་ཟས་ལ་སྤྱོད་ལྡན་པ། །ལུས་ངག་བསྡམས་པའི་རྐུན་མ་འདི། །འདིར་ནི་དགེ་སྦྱོང་མིན་པར་བརྗོད། །རྒྱུ་མཚན་སྟོན་པའི་སྦྱིན་པ་དང་། །རྒྱུ་སྐར་བགྲང་བའི་སེམས་བྲལ་ཅན། །རྒྱལ་པོ་སྟེན་དང་བག་མེད་དང་། །འདིར་ནི་འདི་ལ་ནག་འོས་མིན། །སྨན་པ་རི་མོའི་ལས་བྱེད་དང་། །དེ་བཞིན་ཐོས་ངན་སྙན་དངགས་སྡེབ། །འདྲེས་པར་གནས་དང་ཞབས་འབྲིང་བྱེད། །དགེ་སློང་རབ་ཏུ་ཉམས་པར་འགྱུར། །བསམ་གཏན་སྒོམ་ལ་ཞེ་སྡང་ཞིང་། །ཚོགས་པ་འདུས་ལ་དགའ་བ་དང་། །རྙེད་དང་བཀུར་{{page:{number:1439,folio:178a,volume:70}}}སྟི་ལ་ཆགས་པར། །བྱེད་པའི་དགེ་སློང་རབ་ཆུད་འཛའ། །གསེར་གྱི་ཁམས་དང་ཡང་དག་ལྡན། །གྲོགས་མང་ལ་ཡང་དགའ་བ་གང་། །གཞན་གྱི་རྙེད་ལ་ཆགས་པས་ཀྱང་། །དགེ་སློང་བསྟན་པ་ལས་ལྟུང་ངོ་། །གང་ཡང་ཚོགས་པ་རྣམ་སྤངས་ཤིང་། །སྡིག་པའི་ཚོགས་པ་མི་སྟེན་པར། །ཕྱེ་དང་ཆུས་ཀྱང་ཆོག་ཤེས་པ། །དགེ་སློང་དེ་ནི་ནད་མེད་ཡིན། །འབར་བ་ལྟ་བུའི་ཡུལ་རྣམས་ནི། །འོངས་པ་ཐམས་ཅད་སྤོང་བར་བྱེད། །ནོར་བུ་བཞིན་དུ་སྐྱོན་རྣམས་དག །དགེ་སློང་འདི་ནི་དགེ་སློང་བརྗོད། །ནང་ཡང་རྣམ་པར་དག་པ་དང་། །ཡེ་ཤེས་སྣང་བས་མངོན་པར་བརྒྱན། །དེ་ནི་ཚུལ་ཁྲིམས་གོས་ཀྱིས་གཡོགས། །སྤྱོད་ལྡན་དགེ་སློང་ཡིན་པར་བརྗོད། །འཇིག་རྟེན་ཆོས་ལས་རྣམ་འདས་གང་། །བརྟན་པས་རི་རབ་བཞིན་མི་གཡོ། །ཞི་བ་འཇིག་རྟེན་ཐམས་ཅད་བྱམས། །མཆོག་འགྲོ་དགེ་སློང་ཡིན་པར་བརྗོད། །གྲོང་ཁྱེར་རམ་ནི་ཚོང་འདུས་སུ། །མཚན་མོ་གསུམ་གནས་གཅིག་པུ་གནས། །རི་ཕུག་སྟེ་ན་པར་བྱེད་པ་ཡང་། །རྣམ་གྲོལ་དགེ་སློང་ཡིན་པར་བརྗོད། །སྡིག་པས་འཇིགས་དང་འདུ་འཛི་མེད། །ཤིན་ཏུ་མཉམ་བཞག་ལེགས་པར་བསྡམས། །ཡེ་ཤེས་སྟེན་དང་རྒྱུད་བརྟན་པ། །གཅིག་པུ་དགེ་སློང་ཡིན་པར་བརྗོད། །མི་གཡོ་སྙན་པར་སྨྲ་བ་དང་། །སྡིག་པའི་གྲོགས་པོ་རྣམ་སྤངས་པ། །བྱ་བ་ཀུན་ལ་ཆགས་མེད་པའི། །གྲོལ་བ་དགེ་སློང་ཡིན་ཞེས་བརྗོད། །དེ་ལ་དགེ་སློང་འདི་ནི་སྲིད་པའི་སྐྱོན་ལས་གྲོལ། །མཆོག་དང་མཆོག་མིན་རྣམ་ཤེས་ཏིང་འཛིན་ལ་ཆགས་མེད། །ཡེ་ཤེས་དེ་ལ་མངོན་དགའ་དགེ་བ་རྣམ་པར་དག །སྐྱེ་རྒའི་འཇིགས་པ་ལས་ནི་རྣམ་པར་གྲོལ་བ་ཡིན། །དེ་ལྟར་དེ་དག་ནི་དགེ་སློང་དུ་འོས་པ་ཡིན་ནོ། །བཟློག་པ་རྣམས་ནི་མིང་ཙམ་དགེ་སློང་དུ་གྱུར་པ་ཡིན་ཏེ། བར་དུ་གཅོད་པར་བྱེད་པ་ཉིད་ཀྱིས་བདག་ཉིད་རབ་ཏུ་ལྟུང་བས་རབ་ཏུ་ལྟུང་བར་གྱུར་པ་ཡིན་ནོ། །བསམ་གཏན་བྱེད་པ་ན་བར་དུ་གཅོད་པར་བྱེད་པའི་ཆོས་དྲུག་པ་འདི་ནི་འདིར་དགེ་སྦྱོང་གིས་མི་བྱའོ། །གཞན་ཡང་དགེ་སྦྱོང་དང་དགེ་སྦྱོང་དུ་དམ་བཅས་པ་རྣམས་ཀྱིས་ཆོས་བདུན་པ་མི་བྱའོ། །འདི་དག་གང་ཞེ་ན། འདི་ལྟ་{{page:{number:1440,folio:178b,volume:70}}}སྟེ། འཇིག་རྟེན་པ་གཞན་རྣམས་ཀྱི་རྙེད་བཀུར་དང་དུ་ལེན་པའོ། །འདི་ནི་བརྣབ་སེམས་དང་། གནོད་སེམས་མང་བར་གྱུར་པ་བསམ་གཏན་བསྒོམ་པ་རྣམས་ཐམས་ཅད་དང་བྲལ་བར་གྱུར་པ་སྟན་འབའ་ཞིག་ཉེད་པར་བྱེད་པ། དགེ་སློང་གི་རྟགས་ཙམ་གྱིས་དགེ་འདུན་གྱི་མལ་སྟན་དང་། ནད་ཀྱི་རྐྱེན་སྨན་དང་། ཡོ་བྱད་རྣམས་ལ་ལོངས་སྤྱད་པ། ཁྱིམ་གྱི་ལས་རྣམས་ཀྱི་འཇིགས་པས་འཇིགས་པར་གྱུར་པ། ལེ་ལོ་ཅན་ཟས་འབའ་ཞིག་ལ་མངོན་པར་དགའ་བ་གཞན་རྣམས་ཀྱི་དགའ་བ་ལྟ་བ་ལ་ཆེད་ཆེར་བྱེད་པ། ཡུལ་ལ་ཆེད་ཆེར་བྱེད་པར་གྱུར་པའི་དགེ་སློང་ལ་དེ་སྲིད་ཅིག་ན་འབྱུང་བར་འགྱུར་བ་ནི་འཆི་བདག་འོང་བར་འགྱུར་ཏེ། བསམ་གཏན་བསྒོམ་པར་བྱ་བ་ལས་དེ་ལྟར་དགེ་སློང་འཆི་བར་ནི་ཚུལ་ཁྲིམས་ལས་ཡོངས་སུ་ཉམས་པ་བཞིན་དུ་ལུས་རྣམ་པར་འཇིག་པའི་འཆི་བ་ཡང་ཁྱད་པར་ཅན་མ་ཡིན་ནོ། །ཚུལ་ཁྲིམས་འཆལ་པ་དེས་ནི་དགེ་བའི་ཆོས་རྣམས་ཐམས་ཅད་ཡོངས་སུ་བཏང་བར་གྱུར་ནས་བསྟན་འབའ་ཞིག་ཉེད་པར་བྱེད་པ། དགེ་སློང་གི་རྟགས་འབའ་ཞིག་འཛིན་པར་གྱུར་པ། སྡོམ་པ་དང་རྣམ་པར་བྲལ་བར་གྱུར་པ་ཡིན་ནོ། །བསྡམ་པར་བྱ་བ་ཡང་ཡིད་ཀྱིས་ལེགས་པར་སྡོམ་པའོ། །དེ་ཡང་འདིས་བྱ་བར་མི་ནུས་སོ། །དེ་ལ་སྡོམ་པ་ནི་རྣམ་པ་བདུན་ནོ། །འདི་ལྟ་སྟེ། ངག་སྡོམ་པར་གྱུར་པ་སྟེ། དགེ་སློང་དུས་གཅིག་ཏུ་བདག་གིས་དགེ་སློང་གཞན་དང་ངམ། ཁྱིམ་པ་དང་ཡང་རུང་སྟེ། ལྷན་ཅིག་ཏུ་གླེང་བརྗོད་པར་མི་བྱའོ། །བུད་མེད་ཀྱི་སྐྱེ་བ་པ་རྣམས་དང་རྣམ་པ་ཐམས་ཅད་དུ་དགེ་སློང་གིས་མངོན་པར་བརྗོད་པས་མངོན་པར་བརྗོད་པ་སྤང་བར་བྱའོ། །བསོད་སྙོམས་པ་རྣམས་ཀྱིས་ཀྱང་གཞན་སྦྱིན་པར་བྱེད་པ་རྣམས་དང་བྲལ་བར་གྱུར་ནས་ཡང་དེ་དག་ལ་མའམ་སྲིང་མོ་ཞེས་བྱ་སྟེ། རང་གི་རྐང་རྩེ་གཉིས་ལ་མིག་ཕབ་སྟེའོ། །དེའི་བདེ་བའམ་ཆ་བྱད་དུ་གཏོགས་པ་རྣམས་སམ། རྒྱན་རྣམས་ཀྱང་རུང་སྟེ། དགེ་སློང་གིས་བུད་མེད་དེ་དག་རྣམས་ལ་བལྟ་བར་ཡང་མི་བྱའོ། །དེ་ནས་དེའི་དུས་ན་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། རླུང་གིས་སྤར་ལ་ལེགས་བརྟེན་ནས། །དུས་རིང་ཞིག་ནས་མེ་ཡིས་སྲེག །བུད་མེད་ལྟ་བས་ཀུན་བསླང་བའི། །མེ་འདིས་མྱུར་{{page:{number:1441,folio:179a,volume:70}}}བར་སྲེག་པར་བྱེད། །དེའི་ཕྱིར་འདོད་ཆགས་ཀྱི་མེ་བསྲེག་པར་འགྱུར་བའི་སྐྱོན་གྱིས་འཇིགས་པ་རྣམས་ཀྱིས་འཇིགས་པའི་དགེ་སློང་གིས་བུད་མེད་ཀྱི་སྐྱེ་བོ་རྣམས་དང་མངོན་པར་མ་སྨྲ་ཞིག་འདི་ནི་སྡོམ་པ་གཅིག་ཡིན་ནོ། །གཞན་ཡང་སྡོམ་པ་གཉིས་པར་གྱུར་པ་ནི་འདི་ལྟ་སྟེ། སྡིག་པའི་གྲོགས་པོ་དང་འགྲོགས་པའོ། །གནས་གཅིག་ཏུ་དུས་རིང་བ་དང་ལྡན་པར་མངོན་པར་དགའ་བར་བྱ་བ་མ་ཡིན་པ་རྙེད་པ་དང་བཀུར་སྟི་ཕལ་ཆེ་བར་གྱུར་པ་རྣམས་སྤང་བར་བྱ་བ་དང་། ནད་པ་རྣམས་ཡོངས་སུ་མི་གཏོང་བ་དང་། བུ་དང་བུ་མོ་རྣམས་བལྟ་བ་དང་། གང་ན་ཤིན་ཏུ་ཡང་རྩིས་ཆེ་བར་བྱེད་པའི་ས་དེ་སྤང་བ་དང་། འདྲེ་བར་འགྱུར་བའི་འཇིགས་པའི་དོན་དུ་ཚུལ་ཁྲིམས་འཆལ་པ་རྣམས་དང་ལྷན་ཅིག་གནས་པར་སྟེན་པ་དང་ཕྲད་པར་བྱེད་པ་ཡང་རབ་ཏུ་དགག་པར་བྱ་བ་ཡིན་ནོ། །དེ་སྡོམ་པ་རྣམ་པ་བདུན་པོ་རྣམས་སྤངས་ནས་གཅིག་ཏུ་ཟས་ལ་ཆེད་དུ་བྱེད་པར་གྱུར་པ་ཕ་རོལ་གཞན་རྣམས་ཀྱི་རྙེད་པ་དང་བཀུར་སྟི་མཐོང་བར་གྱུར་ནས་སམ། དེ་ཐོས་ནས་ཀྱང་མཆོག་ཏུ་ཡིད་མི་བདེ་བ་སྐྱེ་བར་འགྱུར་རོ། །དེའི་ཐབས་རྣམས་ཀྱང་སེམས་པར་བྱེད་དེ། གང་ཞིག་འདིའི་རྙེད་པ་དང་བཀུར་སྟིར་གྱུར་པ་དེ་དག་རྣམས་ངས་ཐབས་གང་ཞིག་བྱས་པས་ང་དེ་དག་རྣམས་ཀྱི་སྐལ་བ་ཅན་དུ་འགྱུར་ན་ཞེས་དེ་ལྟར་སེམས་ཀྱིས་སེམས་པར་བྱེད་ཅིང་རྣམ་པར་རྟོག་པར་བྱེད་པས་དེའི་སེམས་ཀུན་ནས་རྙོག་པ་ཅན་དུ་འགྱུར་རོ། །རྩོམ་པ་དེ་དག་གིས་བརྣབ་སེམས་མང་བ་རྣམ་པར་རྒྱུ་བར་འགྱུར་རོ། །དགེ་སྦྱོང་ངན་པ་དེའི་ཐོས་པ་ཐམས་ཅད་ཀྱང་ངན་པས་ཉིན་མོ་བདེ་བར་གནས་པ་མ་ཡིན་ཞིང་མཚན་མོ་ཡང་མ་ཡིན་ནོ། །དགེ་སློང་ཚུལ་ཁྲིམས་དང་ལྡན་པར་ཡང་སྦྱིན་པ་པོ་དང་སྦྱིན་བདག་རྣམས་ཀྱི་ཁྱིམ་དུ་སོང་ནས་ཚུལ་འཆོས་པའི་ཆ་བྱད་འཛིན་པར་འགྱུར་ཏེ། དལ་བུས་སྨྲ་བར་བྱེད། ཁད་ཀྱིས་འགྲོ་བར་བྱེད། ནང་ན་མ་ཞི་བར་ཡང་ཕྱི་རོལ་ཞི་བར་རང་ཉིད་ཀྱིས་རབ་ཏུ་སྟོན་ནོ། །གོས་སུ་ཚེམ་བེར་གྱོན་པར་བྱེད། །ལྷན་ཅིག་སྐྱེས་པའི་ཚུལ་ཁྲིམས་ཀྱིས་ཡོངས་སུ་ཁྱབ་པར་གྱུར་པ། དུང་གི་སྒྲ་དང་མཚུངས་པར་སྤྱོད་པའི་སྡིག་པའི་ཆོས་ཅན་དེ་དག་དང་ལྷན་ཅིག་ཏུ་དེ་ཁྱིམ་དག་ཏུ་སོང་ནས་བདག་ཉིད་ཀྱི་ཚུལ་ཁྲིམས་རབ་ཏུ་སྟོན་ནོ། །ཇི་ལྟ་ཇི་ལྟར་ཀུན་དུ་འགྲོ་བར་བྱེད་{{page:{number:1442,folio:179b,volume:70}}}པས་དེ་ལ་སྦྱིན་པ་པོ་དང་། སྦྱིན་བདག་རྣམས་ཀྱིས་ཀྱེ་མ་དགེ་སློང་འདི་ནི་མཆོག་ཏུ་ཚུལ་ཁྲིམས་དང་ལྡན་པ་ཞེས་བྱ་བ་དེ་ལྟར་བདག་ཉིད་རབ་ཏུ་གནས་པར་བྱེད་པས་སྤྱོད་པ་དེ་དག་དང་། དེའི་རྗེས་སུ་སྤྱོད་པ་རྣམས་དང་ལྷན་ཅིག་ཏུ་ཡང་དང་ཡང་དུ་ཁྱིམ་དེ་ཉིད་དུ་ལེགས་པར་འགྲོའོ། །གལ་ཏེ་གང་ཞིག་ནས་ཕྱིན་ནས་དེས་དམ་པའི་ཆོས་ཀྱི་ཚིག་ཐོས་པར་གྱུར་ན། སྦྱིན་བདག་དང་སྦྱིན་པ་པོ་དེ་དག་རྣམས་ཀྱི་འཁོར་གཡོག་དང་བཅས་པ་ལ་དེ་འཆད་དོ། །ཇི་ལྟ་ཇི་ལྟར་བདག་གི་འདི་དག་རྣམས་ཀྱིས་དགེ་སློང་གང་དེའི་རྙེད་པ་དང་བཀུར་སྟི་དེ་རྣམས་བདག་ལ་འགྱུར་རོ། །སྡིག་པ་འདི་དག་གིས་དེ་ནི་དགེ་སློང་གི་གཟུགས་ཀྱི་རྐུན་མ་གཞན་གྱི་རྙེད་པ་དང་བཀུར་སྟི་རྗེས་སུ་འཕྲོག་པས། ཁྱིམ་རྣམས་སུ་འགྲོ་བར་བྱེད་པ་གཞན་རྣམས་ལ་གནོད་པར་བྱེད་པ་ལ་མངོན་པར་དགའ་བ་དེ་ཉིད་ཀྱི་གང་བར་ཆད་བྱེད་པར་མི་འགྱུར་བ་ནི་མིག་ཕྱེ་བ་དང་བཙུམས་པ་ཙམ་ཡང་ཡོད་པ་མ་ཡིན་ནོ། །གལ་ཏེ་མེད་པས་ཀྱང་ཐང་ཅིག་མ་ཡིན་པ་དང་། ཡུད་ཙམ་དུ་མ་ཡིན་པ་དང་། མཚན་མོར་མ་ཡིན་པ་དང་། ཉིན་མོ་མ་ཡིན་པ་ཡང་ཚུལ་ཁྲིམས་འཆལ་པ་གང་ཡིན་པའི་བསམ་གཏན་བསྒོམ་པ་སྤངས་པའི་དགེ་སློང་ངན་པ་དེ་དག་དམྱལ་བར་ཡང་མ་ཡིན་པའམ། ཡི་དགས་སུ་མི་སྐྱེ་བའམ། དུད་འགྲོའི་སྐྱེ་གནས་རྣམས་སུ་མི་འགྲོ་བར་འགྱུར་བ་ནི་མ་ཡིན་ནོ། །གཞན་ཡང་དགེ་སློང་འདི་ལྷན་ཅིག་པའི་སྐྱེ་བའི་སྐྱེ་བོ་ཀུན་དང་བཅས་ནས་ཀྱང་། སྔོན་དགེ་སློང་ཚུལ་ཁྲིམས་དང་ལྡན་པ་གཞན་དེས་ཉེ་བར་ཕྱིན་པའི་ཁྱིམ་དེར་འཁོར་རྣམས་ལ་རྗོད་པར་བྱེད་པའམ། ཡང་ན་དེས་འདིའི་ཚུལ་ཁྲིམས་སུན་འདོན་པར་བྱེད་དོ། །ཡང་ན་དེས་འདི་སྤྱོ་བ་སྟེ། དེ་ལྟར་ཡང་འདིས་དགེ་སློང་གང་ཁྱེད་ཅག་གི་ཁྱིམ་འདིར་ཞུགས་པར་གྱུར་པ་དེ་ནི་ཚུལ་ཁྲིམས་འཆལ་པར་གྱུར་པ། ལེ་ལོ་ཅན་ཤིན་ཏུ་དམན་པར་གྱུར་པ། བྱ་བཞིན་རྨོངས་པ་བློ་གྲོས་དམན་པར་གྱུར་པའོ་ཞེས་དེ་ལྟར་ཤིན་ཏུ་སྤྱོ་བར་བྱེད་པ་ལ་མངོན་པར་དགའ་བར་གྱུར་ཅིང་རྟག་ཏུ་བརྩོན་པ་དང་ལྡན་པ་རྣམས་རྣམ་པ་དེ་ལྟ་བུར་གྱུར་པའི་ཆོས་ཀྱི་སྤྱོད་ཡུལ་ཅན་རྣམས་ལ་ཇི་ལྟར་ན་བསམ་གཏན་བསྒོམ་པ་ལ་འཇུག་པར་འགྱུར་བ་དེ་ནི་གསོག་ཏུ་གྱུར་པ། གསོ་བ། སྙིང་{{page:{number:1443,folio:180a,volume:70}}}པོ་མེད་པ་ཡིན་པ་གང་གི་ཕྱིར་དེའི་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། སྐྱེས་བུ་ཡང་དག་ཡིན་བརྗོད་པ། །སེམས་ཅན་ཐམས་ཅད་ཉེར་འཇོམས་པོ། །མུན་པའི་ཚོགས་དང་འདྲ་བ་སྟེ། །གསོན་དག་ཏུ་ཡང་ཤི་དང་མཚུངས། །ཇི་ལྟར་ལྟུང་མིན་ལྕེ་ལ་ནི། །ངག་གིས་མཚོན་ནི་བྱེད་པ་པོ། །གང་ཞིག་བརྫུན་དུ་སྨྲ་བྱེད་པས། །ཡང་དག་ཡོན་ཏན་འཇིག་བྱེད་པོ། །ཁ་ནི་གཅན་གཟན་ཉེ་བ་དང་། །ཁ་ནི་ཁྱི་ལ་ཉེ་བ་ཡིན། །གང་ཞིག་བརྫུན་དུ་སྨྲ་བྱེད་པ། །ཁ་ནས་མེ་ནི་རབ་ཏུ་འབར། །ངག་དུག་འདིར་ནི་དུག་ཏུ་བརྗོད། །ཞིང་དང་འགྲོ་བ་དུག་མ་ཡིན། །ངག་དུག་གིས་བཅོམ་སེམས་ཅན་རྣམས། །དམྱལ་བའི་མཆོག་ཏུ་འགྲོ་བ་ཡིན། །རང་གི་ཁ་ནས་རྣག་ལྷུང་བ། །ལྕེ་ཡི་ལས་ཀྱིས་དབྱུང་བ་ཡིན། །གང་ཞིག་བརྫུན་དུ་སྨྲ་བྱེད་པ། །ཕྱི་ས་དང་ནི་ཡང་ན་མེད། །དེ་དག་ལེགས་བསྡམས་ཞགས་པ་ཡིས། །དམྱལ་བའི་ཕོ་ཉའི་མཆོག་ཡིན་ནོ། །ཆོས་ཀྱི་ཟམ་པ་གཅོད་པ་ལའང་། །བརྫུན་གྱི་ཚིག་ནི་རབ་ཏུ་འཇུག །དེ་ལ་མ་མེད་ཕ་ཡང་མེད། །སངས་རྒྱས་རྣམས་དང་སྡོམ་པའང་མེད། །སྡིག་པའི་ལས་ཀྱིས་གང་ལྷུང་ནས། །བརྫུན་དུ་སྨྲ་བའི་ཚིག་བརྗོད་པ། །སྐབས་མིན་བར་ནི་ཡང་མོར་འགྲོ། །དམ་པ་ཡང་ནི་ཡོངས་སུ་སྤོང་། །གང་དག་བརྫུན་གྱི་ཚིག་སྨྲ་བ། །ལྷ་རྣམས་ཀྱིས་ཀྱང་སྤོང་བ་ཡིན། །ངག་རྣམས་ཡོངས་སུ་འཛིན་མེད་དང་། །མྱུར་བར་ཡང་ནི་ཁྲོ་བ་དང་། །མི་བརྟན་པ་དང་སྐལ་བ་ཆུང་། །སྡུག་བསྔལ་མཐའ་ནི་ཡས་པར་གནས། །སེམས་ཅན་ཐམས་ཅད་ཉེར་འཇོམས་པའི། །གཞན་གྱི་བདེ་ལ་སུ་ཞེ་སྡང་། །གཞན་གྱི་སྡུག་བསྔལ་སྐབས་ཚོལ་བའི། །སྐྱེས་བུ་དམྱལ་བར་འགྲོ་བ་ཡིན། །དེ་ལྟར་བཅོམ་ལྡན་འདས་འོད་སྲུང་འདིས་བསམ་གཏན་སྒོམ་པ་ན་བར་ཆད་བྱེད་པར་འགྱུར་བའི་ཆོས་བདུན་པ་བསྟན་ནོ། །གང་གི་ཚེ་སྡིག་པ་ཅན་གྱི་སྐྱེས་བུ་དེ་གཞན་ཚུལ་ཁྲིམས་དང་ལྡན་པ་དེའི་རྙེད་པ་དང་། བཀུར་སྟི་རྣམས་དང་དུ་བླང་བའི་{{page:{number:1444,folio:180b,volume:70}}}དོན་དུ་ཉེ་བར་འཇོམས་པར་བྱེད་པར་གྱུར་པ་དེའི་ཚེ་ལྷ་དག་གིས་ཡོངས་སུ་སྤོང་ངོ་། །གང་ཞིག་གཞན་གྱི་ཡང་དག་པའི་ཡོན་ཏན་རྣམས་ཆུད་གཟན་ནས། ཡང་དག་པ་མ་ཡིན་སྐྱོན་གྱི་ཚིག་རྣམས་བདག་ཉིད་ཀྱི་ཕྱིར་རྗོད་པར་བྱེད་པ་དེ་དག་རྣམས་ཀྱི་ཁ་ནས་ནི་སྤུ་གྲི་ངེས་པར་འབྱུང་བ་ཡིན་ནོ། །རྙེད་པ་དང་བཀུར་སྟི་རྣམས་བདག་རང་ལ་འོང་བར་བྱེད་པའི་རྒྱུས་དེ་དེ་ལྟར་སེམས་པར་བྱེད་པའི་དགེ་སྦྱོང་ངན་པ་དགེ་སྦྱོང་དུ་ཁས་འཆེས་པ་གང་བརྫུན་སྨྲ་བའི་བསམ་པ་དེ་ཡིན་ནོ། །དེ་ནི་སྡིག་པ་ཅན་གྱི་སྤྱོད་པ་ཡིན་པར་གྱུར་ཀྱང་སྡིག་པའི་སྤྱོད་པ་ཡིན་པར་མ་གོ་ཞིང་། ཆོས་མ་མཐོང་བར་སྦྱིན་པ་པོ་དང་། སྦྱིན་བདག་རྣམས་ཀྱི་ཁྱིམ་དུ་མྱུར་བར་འགྲོའོ། །དེའི་ཕྱིར་ན་དགེ་སློང་རྣམས་ཀྱིས་ཆོས་བདུན་པོ་འདི་སྤང་བར་བྱའོ། །འདི་ལྟ་སྟེ། གཞན་གྱི་རྙེད་པ་དང་བཀུར་སྟི་དང་དུ་ལེན་པའོ། །གཞན་ཡང་དགེ་སློང་རྣམས་བསམ་གཏན་སྒོམ་པར་གྱུར་པ་ན་བར་དུ་གཅོད་པར་བྱེད་པའི་ཆོས་བརྒྱད་པ་ཡོད་དེ། འདི་དག་ཀྱང་གང་ཞེ་ན། འདི་ལྟ་སྟེ། གསེར་འགྱུར་གྱི་ཤ་ཟ་ཞེས་བྱ་བའོ། །འདི་ན་དགེ་སློང་དག་གིས་སྐྲ་དང་ཁ་སྤུ་རྣམས་བྲེགས་ནས་གོས་ངུར་སྨྲིག་བགོས་ཏེ། ཡང་དག་པ་ཁོ་ནའི་དད་པས་ཀྱང་ཁྱིམ་ནས་ཁྱིམ་མེད་པར་རབ་ཏུ་བྱུང་བར་གྱུར་པ་ནི་འཁོར་བའི་འཇིགས་པ་རྣམས་ཀྱིས་འཇིགས་པར་གྱུར་པའི་ཕྱིར་ཡིན་ལ། དེ་ལ་འཁོར་བ་རྣམས་ན་ནི་སྡུག་བསྔལ་མང་བར་གྱུར་པ་ལས་མདོར་བསྡུ་ན་སྡུག་བསྔལ་གཉིས་ཡིན་ཏེ། ཕུང་པོ་དང་། ཁམས་དང་། སྐྱེ་མཆེད་ལ་རྟེན་པའི་ཁམས་གསུམ་པ་ཡིན་ནོ། །རྒྱས་པར་བྱ་ན་ནི་འགྲོ་བ་ལྔ་པོ་རྣམས་སུ་ཡིན་ནོ། །གཞན་ཡང་རྒྱས་པར་བྱ་ན་ནི་དམྱལ་བ་བརྒྱད་པོ་རྣམས་དང་། ཡི་དགས་རྣམས་དང་། དུད་འགྲོའི་འགྲོ་བ་རྣམས་དང་། འདོད་པ་ན་སྤྱོད་པའི་ལྷའི་རིས་དྲུག་པོ་རྣམས་དང་སྟེ། འདོད་པའི་ཁམས་པ་རྣམས་ལ་ཡང་དེ་ལྟར་རྣམ་པ་དུ་མར་བསྲན་པར་མི་ནུས་པའི་རབ་ཏུ་དབྱེ་བ་ཡོད་དོ། །གཟུགས་ཀྱི་ཁམས་རྣམས་ཀྱང་སྡུག་བསྔལ་བ་ཡིན་ཏེ། འཆི་འཕོ་བའི་དུས་ན་ཡིད་སྡུག་བསྔལ་བར་འགྱུར་རོ། །འཆི་འཕོ་བར་འགྱུར་བའི་དུས་ཀྱི་ཚེ་ན་ཏིང་ངེ་འཛིན་རྣམ་པར་འཁྲུག་པར་འགྱུར་བའི་ཕྱིར་ན་གཟུགས་མེད་པའི་ཁམས་པ་རྣམས་{{page:{number:1445,folio:181a,volume:70}}}ཀྱང་ཡིན་ནོ། །དེ་ལྟ་བུའི་ཡིད་ཀྱིས་རྣམ་པ་མང་པོར་དང་རྣམ་པར་རྟོག་པ་དུ་མར་ཡང་བསྲན་པར་མི་ནུས་པའི་སྡུག་བསྔལ་ཀུན་ནས་མཐོང་བས་ངལ་བར་གྱུར་ནས་རིགས་ཀྱི་བུ་དག་སྐྲ་དང་ཁ་སྤུ་བྲེགས་ནས་ཡང་དག་པའི་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །དེ་ལྟར་གྱུར་པ་ནི་ཕྱོགས་གཅིག་གིས་འཇིགས་པ་ཡིན་ནོ། །གཞན་ཡང་སྡུག་བསྔལ་རྣམས་མཐོང་བར་གྱུར་པས་དགེ་སྦྱོང་གི་དངོས་པོར་འགྱུར་བ་རྣམས་གང་དག་ཅེ་ན། དེ་བཞིན་དུ་འདི་ལྟ་སྟེ། ལུས་ཀྱང་འདོད་པའི་ཁམས་དང་། གཟུགས་ཀྱི་ཁམས་དང་གཉིས་ན་ཡོད་པ་ཡིན་ལ་གང་གི་ཕྱིར་གང་ན་ལུས་ཡོད་པ་དེ་ནི་ཚོར་བའོ། །དེ་ལ་ཀུན་ནས་སློང་བ་པོའི་ཚོར་བ་ཇི་ལྟར་གཟུགས་ཀྱི་ཁམས་ན་ཡོད་ན་སྡུག་བསྔལ་ནི་གང་གི་ཚེ་བསམ་གཏན་གྱིས་དུབ་པར་གྱུར་པ་ན་དེའི་ཚེ་སྐྱོ་བས་ལྡང་བར་འགྱུར་ཏེ། ལུས་ཀྱང་ཉོན་མོངས་པར་འགྱུར་རོ། །འཆི་འཕོ་བའི་དུས་ན་ཡང་ལུས་ཀྱི་འོད་རྣམས་ཡོངས་སུ་ཉམས་པར་འགྱུར་རོ། །རླུང་དག་གིས་ཀྱང་ནང་དུ་ཀུན་ནས་རེག་པར་འགྱུར་རོ། །དེས་རེག་པར་གྱུར་པས་ཀྱང་སྔོན་མེད་པའི་ཚོར་བ་རྣམས་འདིའི་ལུས་ལ་སྐྱེ་བར་འགྱུར་ཏེ། མིག་གི་འདུས་ཏེ་རེག་པའི་རྐྱེན་གྱིས་ཚོར་བ་ནི་མ་གཏོགས་པ་སྟེ། བདེ་བ་ལུང་དུ་བསྟན་པ་དེ་བཞིན་དུ་སྒྲུབ་པར་བྱེད་པ་ཡིན་ནོ། །ཚོར་བ་གཟུགས་ལས་ཀུན་འབྱུང་བ་ཡིན་པར་རིགས་ཀྱི་བུ་དེས་ཐོས་པར་གྱུར་ནས་འཁོར་བ་འདི་མཐའ་དག་སྡུག་བསྔལ་གྱི་རང་བཞིན་དུ་གྱུར་པའི་ཁམས་དང་། སྐྱེ་མཆེད་དང་། ཕུང་པོ་དང་ཀུན་དུ་ལྡན་པའི་སྡུག་བསྔལ་མང་པོ་རྣམས་ཀྱི་རྟག་པར་ཟིལ་གྱིས་མནན་པར་གྱུར་པའི་འཁོར་བའི་སྡུག་བསྔལ་རྣམས་ཀུན་དུ་མཐོང་ནས་རབ་ཏུ་འབྱུང་ངོ་། །རབ་ཏུ་བྱུང་བ་དེ་ལ་གལ་ཏེ་ཤེད་ན་སྐྱེས་བུ་དམ་པ་རྣམས་དང་འགྲོགས་པར་བྱེད་དོ། །གལ་ཏེ་ན་དམ་པ་མ་ཡིན་པ་དང་སྟེ། དེ་དང་འགྲོགས་པས་ཀྱང་དེའི་རང་བཞིན་དུ་གྱུར་ནས་ཁམས་རྣམས་བསྐྱེད་པ་ལ་བརྩོན་པར་འགྱུར་རོ། །ཁམས་གཞན་གང་དག་གི་འཇིགས་པ་རྣམས་ཐོས་ནས་དེས་རབ་ཏུ་བྱུང་བ་ལ་ཁམས་གཞན་རྣམས་འབྱུང་བ་ཐོས་པར་གྱུར་ནས་ཏེ། དེ་ཡང་གསེར་གྱི་ཁམས་རྣམས་དང་དག་པའི་དངུལ་གྱི་ཁམས་རྣམས་སམ། དེ་ཡང་རིན་པོ་ཆེའི་ཁམས་རྣམས་ཀུན་དུ་རྐོ་བར་གྱུར་པ་དེ་དག་རྣམས་དེས་དེ་ལྟར་ཐོས་ནས་འདོད་པ་ཆེ་བར་གྱུར་ཅིང་{{page:{number:1446,folio:181b,volume:70}}}འདོད་པའི་མེས་སྲེག་པར་བྱེད་དོ། །དེ་བསྲེགས་པར་གྱུར་པས་སྡིག་པའི་གྲོགས་པོ་དེ་དང་ལྷན་ཅིག་ཏུ་རི་རྣམས་ནས་རི་རྣམས་དང་། རི་བོ་རྣམས་ནས་རི་བོར། རྩེ་མོ་ནས་རྩེ་མོ་དང་། རིང་བ་རྣམས་ནས་རིང་བར་འགྲོའོ། །འདོད་པའི་མེ་དག་གིས་དེ་བསྲེགས་པར་གྱུར་པས་ཉིན་མོ་བདེ་བ་རྙེད་པར་མི་འགྱུར་ལ་མཚན་མོར་ཡང་མ་ཡིན་ནོ། །དེའི་སེམས་བརྒྱ་ལ་ཞིག་ན་འདི་ལྟར་འགྱུར་ཏེ། ཁམས་འདི་དག་རྣམས་ནི་དཔྱད་པར་མི་བྱའོ་ཞེས་སོ། །གང་དག་གི་དོན་དུ་རབ་ཏུ་བྱུང་བའི་ཁམས་དེ་དག་རྣམས་ནི་བོར་བར་གྱུར་ནས་ཀྱང་ཁམས་གཞན་དག་རྣམས་དཔྱོད་པར་བྱེད་དོ། །འདི་ལྟ་སྟེ། ལུས་ཀྱི་ཁམས་རྣམས་ལ་སེམས་པར་བྱེད་དེ་སྔོན་བཞིན་ནོ། །དེ་ནི་འདི་ལྟར་སེམས་ལེགས་པར་མ་བསྡམས་པ་དང་། རྣམ་པར་གཡེང་བའི་སེམས་སུ་གྱུར་པས་བསམ་གཏན་སྒོམ་པར་བྱེད་པ་ལས་ཡོངས་སུ་ཉམས་པར་འགྱུར་རོ། །དགེ་བའི་ཆོས་རྣམས་ལས་ཀྱང་ཡོངས་སུ་ཉམས་པར་འགྱུར་རོ། །དེ་ནི་དགེ་སྦྱོང་མ་ཡིན་ནོ། །ཁྱིམ་པ་ཡང་མ་ཡིན་ཏེ། མྱ་ངན་ལས་འདས་པ་ཐོབ་པར་བྱ་བ་ལས་རབ་ཏུ་བྱུང་བ་དེ་ཤ་ཟའི་འདོད་པས་ཁྲིད་པར་གྱུར་ཅིང་འདོད་པའི་ཞགས་པས་བཅིངས་ནས་འདོད་པས་དམྱལ་བར་འགྲོའོ། །དེ་ནས་དེའི་དུས་ན་བཅོམ་ལྡན་འདས་ཀྱིས་ཚིགས་སུ་བཅད་པ་གསུངས་པ། ཇི་ལྟར། ཁམས་རྣམས་འབྱུང་གནས་འདི་ཐམས་ཅད། །ལུས་ཡིན་པ་ནི་སྤོང་བར་བྱེད། །ལུས་ཀྱི་ཁམས་ཀྱི་ཚོགས་ནི་འདི། །དེ་བསྒྲལ་བ་ལས་ཐར་བ་ཡིན། །ལུས་ཀྱི་ཁམས་རྣམས་སྤང་བྱས་ནས། །ཁམས་གཞན་ལ་ནི་དགའ་བྱེད་པ། །ཁམས་ལ་སེམས་ཅན་དེ་རྨོངས་ནས། །ཤིན་ཏུ་སྡུག་བསྔལ་ལས་འགྲོལ་མིན། །དབྱིག་གི་ཁམས་ནི་དེ་བཞིན་དུ། །སྡུག་བསྔལ་འཇོམས་པར་འཇུག་པ་ཡིན། །ལུས་ཁམས་དེ་ཉིད་ཇི་བཞིན་ཤེས། །སྡུག་བསྔལ་ལས་ནི་རབ་ཏུ་འགྲོལ། །སྡུག་བསྔལ་སྡུག་བསྔལ་འབྱུང་བ་ཀུན། །སྡུག་བསྔལ་ལས་ནི་ཡོངས་སུ་འགྲོལ། །རྫས་ལ་རྒྱལ་པོ་ཆོམ་རྐུན་ཆུ། །མེ་འཇིགས་ཐམས་ཅད་ཀྱིས་ཉེར་འཚེ། །དེ་ཕྱིར་དོན་མིན་ལྡན་རྟག་ཏུ། །རིང་དུ་དེ་ནི་ཡོངས་སུ་སྤོངས། །བདེ་ལས་མི་བཟད་ཀུན་སྟོན་པ། །སྐྱེས་བུ་སྡུག་བསྔལ་ལྡན་པར་བརྗོད། །ལུས་ཁམས་དེ་ཉིད་ཤེས་པ་ནི། །ཁམས་ཀྱི་མཚན་ཉིད་དེ་ཉིད་ཤེས། །བསམ་གཏན་སྒོམ་དང་ལེགས་ལྡན་པ། །{{page:{number:1447,folio:182a,volume:70}}}ཉོན་མོངས་རི་བོས་སྲེག་པར་བྱེད། །དེ་ཕྱིར་ལུས་སྐྱེས་པ་ཡི་ཁམས། །མཁས་པ་ཡིས་ནི་སོ་སོར་རྟོགས། །དེ་དག་རང་མཚན་ཤེས་ནས་ནི། །ལུས་ཅན་རྣམས་ནི་གྲོལ་བར་འགྱུར། །དེ་ཁོ་ན་བཞིན་དུ་ཁམས་དེ་དག་རྣམས་རབ་ཏུ་བརྩོན་པས་རིག་པར་བྱ་སྟེ། མཁས་པ་རྣམས་ཀྱིས་དབྱིག་དང་། དངུལ་དང་། རིན་པོ་ཆེའི་ཁམས་རྣམས་འབྱུང་བའི་དོན་དུ་དགའ་བར་ནི་མི་བྱ་སྟེ། གང་གི་རྩ་བ་ལས་སྡུག་བསྔལ་ཐམས་ཅད་འབྱུང་བར་འགྱུར་བའི་ཕྱིར་རོ། །རབ་ཏུ་བྱུང་བ་བརྩོན་པ་མེད་པ་རྣམས་ལ་ཡིན་ན་ནི་ཁྱིམ་པ་རྣམས་ལ་ལྟ་ཅི་སྨོས། དེའི་ཕྱིར་ན་དེ་ལ་རབ་ཏུ་འབྲེལ་བར་གྱུར་པ་ལས་འཇིགས་པ་ཐམས་ཅད་བྱེད་པར་འགྱུར་རོ། །ཇི་ལྟར་དོན་མ་ཡིན་པའི་བྱ་བ་རྣམས་བྱེད་པར་འགྱུར་བ་ཡིན་ནོ། །ཇི་ལྟར་ཐ་མལ་པའི་དོན་འདིས་ནི་བདེ་བ་ཐམས་ཅད་རབ་ཏུ་འབྱུང་བར་འགྱུར་བ་རྣམས་ཀྱང་དོན་མེད་པར་བྱེད་པ་ཡིན་ན་གསེར་འགྱུར་གྱི་ནོར་རྗེས་སུ་ཚོལ་བར་བྱེད་པ་རྣམས་ལ་ལྟ་སྨོས་ཀྱང་ཅི་དགོས། འདི་ལ་ཆགས་པར་གྱུར་པ་གང་ཡིན་པ་རྣམས་ནི་བསམ་གཏན་དང་འདོན་པ་རྩེ་གཅིག་པ་དག་ལ་རབ་ཏུ་བརྩོན་པར་མི་བྱེད་དོ། །དེ་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེའི་ཕྱིར་རབ་ཏུ་བྱུང་བ་རྣམས་ཀྱིས་བསམ་གཏན་བསྒོམ་པར་བྱའི་ནོར་བསྒྲུབ་པར་མི་བྱའོ། །དེའི་ཚེ་རྒྱ་ཆེན་པོའི་སྲེད་པ་འཕེལ་བར་འགྱུར་བའི་ཕྱིར་རོ། །དེའི་ཕྱིར་ནོར་ལ་ཆོག་ཤེས་པར་གྱིས་དང་། ནོར་རྣམས་ཀྱི་མཆོག་ཡིན་གྱིས་སེམས་ཅན་རྣམས་ནི་རྫས་ཀྱི་ནོར་རྣམས་ཀྱིས་དོན་མེད་པར་འགྱུར་བ་ཡིན་ནོ། །བསམ་གཏན་སྒོམ་པ་ན་བར་དུ་གཅོད་པར་བྱེད་པའི་ཆོས་བརྒྱད་པ་གཞན་འདི་ནི་དགེ་སྦྱོང་གིས་ཡོངས་སུ་སྤང་བར་བྱའོ། །གཞན་ཡང་བསམ་གཏན་ལ་བསམ་གཏན་དུ་བྱེད་པ་ན་བར་དུ་གཅོད་པའི་ཆོས་དགུ་པ་ཡོངས་སུ་སྤང་བར་བྱའོ། །འདི་གང་ཞེ་ན། འདི་ལྟ་སྟེ། དགེ་སྦྱོང་གིས་རྒྱལ་པོའི་ཞབས་འབྲིང་ནི་གནས་སྐབས་ཐམས་ཅད་དུ་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ལ་སྟེན་པར་གྱུར་ན་ཡུལ་ལྗོངས་པ་རྣམས་ཐམས་ཅད་ཀྱིས་མཆོད་པར་མི་འགྱུར་རོ། །རྒྱལ་པོ་ལ་སྟེན་པ་དང་ཡང་དག་པར་ལྡན་པའི་དགེ་སྦྱོང་ངན་པས་ནགས་ཀྱི་རིགས་རྣམས་སམ། གྲོང་{{page:{number:1448,folio:182b,volume:70}}}ཁྱེར་རམ། གྲོང་ངམ། ཚོང་འདུས་སམ། གཞན་ཡང་རྣམ་པ་དེ་ལྟ་བུ་རྣམས་དེས་གལ་ཏེ་དེས་དོན་དུ་གཉེར་བར་བྱེད་པ་ཡིན་ན་གཞན་ཅི་ཞིག་ཚོལ་བར་མི་བྱེད། དེ་ལྟར་ན་ཡང་དགེ་སློང་འདོད་པ་ཆེ་བར་མི་འགྱུར་རམ། གལ་ཏེ་ཚོལ་བར་མི་བྱེད་ན་ཡང་སྤྱད་པ་རྣམས་དོན་མེད་པར་ཉོན་མོངས་པར་འགྱུར་རོ། །བསམ་གཏན་ལ་བསམ་གཏན་དུ་བྱེད་པ་ལས་ཀྱང་ཡོངས་སུ་ཉམས་པར་འགྱུར་རོ། །དེའི་ཐར་པའི་ལམ་ལ་ཡང་དག་པར་གནས་པ་ལས་འཆིང་བའི་ལམ་རྣམས་ལ་རྗེས་སུ་འགྲོའོ། །དེ་ལྟར་ན་དགེ་སློང་རྣམས་ཀྱིས་རྒྱལ་པོ་ལ་བསྟེན་པར་མི་བྱའོ། །ཡང་ཇི་ལྟར་བསྟེན་པར་མི་བྱ་ཞེ་ན། དེ་ལ་སྟེན་པར་མི་བྱེད་པ་རྣམས་ཀྱིས་ཀྱང་ཡང་དག་པ་མ་ཡིན་པའི་འདུ་འཛི་རྣམས་ཡོངས་སུ་སྤང་བར་བྱའོ། །འདུ་འཛི་རྣམས་ཡོངས་སུ་སྤང་བ་ཡང་གང་དག་ཏུ་བྱ་ཞེ་ན། འདི་ལྟ་སྟེ། སྡིག་པའི་གྲོགས་པོ་དང་། ཀུན་ནས་ཉོན་མོངས་པའི་ཡུལ་ལྔ་པོ་སྒྲ་དང་། རེག་བྱ་དང་། རོ་དང་། དྲི་དང་། གཟུགས་རྣམས་ལ་ཚུལ་བཞིན་མ་ཡིན་པར་ཡིད་ལ་བྱེད་པ་དང་། གཉིད་དང་། རྨུགས་པ་དང་། མཐའ་འཁོབ་ཀྱི་གྲོང་དུ་གནས་པ་བསྟེན་པར་མི་བྱའོ། །ལེ་ལོ་ཅན་དང་ལྷན་ཅིག་གནས་པར་མི་བྱའོ། །ཚུལ་འཆོས་ཅན་རྣམས་དང་འགྲོགས་པར་མི་བྱའོ། །སྟན་བཟང་པོ་ཅན་དང་ལྷན་ཅིག་གནས་པར་མི་བྱའོ། །ཚོང་པ་དང་ལྷན་ཅིག་འདྲི་རྨེད་ཀྱང་མི་བྱའོ། །གཞན་སྡུག་བསྔལ་བར་བྱས་པས་འཚོ་བ་རྣམས་དང་མ་ཡིན། རང་བཞིན་གྱིས་དྲི་མ་ཅན་དང་མ་ཡིན། ལྟ་བ་ལོག་པ་དང་མ་ཡིན། རྐོ་ཏྲོག་ཅན་དང་མ་ཡིན། ང་རྒྱལ་ཅན་དང་མ་ཡིན། ཁེངས་པ་དང་མ་ཡིན། ལྷུང་བར་གྱུར་ནས་ལངས་པ་དང་མ་ཡིན། རྒྱན་པོས་འཚོ་བ་དང་མ་ཡིན། ཆང་འཚོང་བ་དང་མ་ཡིན། འཐབ་ཀྲོལ་ཅན་དང་མ་ཡིན། བུད་མེད་ལ་དད་ཆེ་བ་དང་མ་ཡིན། ཉོ་ཚོང་གིས་ཉེ་བར་འཚོ་བ་དང་མ་ཡིན། དུད་པའི་མིག་ཅན་དང་མ་ཡིན། སྐྱེས་བུ་ཉུལ་མ་དང་མ་ཡིན། བྱ་བ་མང་བ་དང་མ་ཡིན། སྤྲོས་པ་ཅན་རྣམས་དང་མ་ཡིན། མུ་སྟེགས་ཅན་ཞུགས་པ་དང་མ་ཡིན། སྐྱེ་བོ་ཐམས་ཅད་དང་ཞེ་འགྲས་པ་རྣམས་དང་མ་ཡིན་ཏེ། ལྷན་ཅིག་ཏུ་འགྲོགས་པ་དང་། ངག་བརྗོད་པའམ། ལམ་དུ་འགྲོགས་པ་ཡང་{{page:{number:1449,folio:183a,volume:70}}}དགེ་སློང་གིས་མི་བྱའོ། །དེ་ཅིའི་ཕྱིར་ཞེ་ན། རྣམ་པར་དག་པའི་སྐྱེས་བུ་ལ་ཡང་གང་གི་ཕྱིར་གཞན་གྱི་སྐྱོན་རྣམས་སྲིད་པར་འགྱུར་བར་སྐྱེ་བོ་མང་པོ་དོགས་ཏེ། ཇི་ལྟར་ཆུང་དུ་ན་འདི་ཡང་དེ་ལྟ་བུའི་རང་བཞིན་ཅན་རྣམས་དང་སྟེན་པའམ། འགྲོགས་པར་བྱེད་དོ་ཞེས་དེ་གཞན་གྱི་སྐྱོན་དེས་ཉེ་བར་གོས་པར་འགྱུར་རོ། །དེའི་ཕྱིར་དེ་ཉིད་ཀྱིས་དེ་དག་རྣམས་མི་བྱའོ། །རྒྱལ་པོ་སྟེན་པ་དེས་ཀྱང་ཅི་ཞིག་བྱ། རྣམ་པ་ཐམས་ཅད་དུ་གཤེ་བར་བྱ་བ་ཡིན་ནོ། །དེ་ནས་དུས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། དགེ་སློང་ནགས་ན་གནས་རྣམས་ལ། །རྒྱལ་པོ་སྟེན་པས་གཤེ་བ་ཡིན། །ངུར་སྨྲིག་ཅི་ཡིན་གསོད་གསལ་ཅི། །མི་གཙང་བས་འཚེ་སྤང་བར་གྱིས། །ལྷ་དང་ལྷ་མོས་ཡང་སྟེན་གང་། །དགེ་སློང་ཞབས་འབྲིང་འོས་མ་ཡིན། །དད་པ་རོ་དང་འགྲོགས་མིན་ཏེ། །མི་གཙང་སྟེན་ལ་འཕྱ་བར་འགྱུར། །ང་ཡི་མེད་དང་སྙིང་པོ་མེད། །སྤྲོ་བའང་མེད་པའི་ལུས་ཅན་རྣམས། །འཁོར་བའི་འཇིགས་པས་སྐྲག་པ་ཡིས། །རྒྱལ་པོ་སྟེན་པ་མཛེས་མ་ཡིན། །ནགས་དང་དགོན་པ་དུར་ཁྲོད་དང་། །ཤིང་རྩྭའི་བན་བུན་ས་ཕྱོགས་རིང་། །གནས་པའི་དགེ་སློང་རབ་ཏུ་མཛེས། །རྒྱལ་པོའི་ཁྱིམ་སྒོ་སྟེན་པ་མིན། །རྒྱལ་པོ་སྟེན་པ་ནི་དེ་ལྟར་ཐབས་དུ་མས་སྨད་པ་ཡིན་ལ། གྲོགས་ཚངས་པ་མཚུངས་པར་སྤྱོད་པ་རྣམས་ཐམས་ཅད་ཀྱིས་ཀྱང་རྣམ་པར་གཤེའོ། །གལ་ཏེ་ན་དགེ་སློང་རྣམས་ཀྱིས་བྱེད་ན་ཡེ་ཤེས་ཀྱི་རྒྱལ་པོ་ལ་བསྟེན་པར་བྱའོ། །དེ་བསྟེན་པས་ནི་ཤིས་པ་མཐར་ཐུག་པར་འགྱུར་བ་ཡིན་ནོ། །གང་དག་ཡེ་ཤེས་སྟེན་པར་འགྱུར་བ་འདིས་ནི་བདེ་ལེགས་ཀྱི་མཆོག་ཐོབ་པར་འགྱུར་བ་ཡིན་ནོ། །དེ་བསྟེན་པ་ནི་ཐབས་སུ་འགྱུར་བ་ཡང་ཡིན་ཏེ། འདི་ལྟར་བརྩོན་འགྲུས་བརྟན་པར་འགྱུར་བ་དང་། ལས་གཞན་མི་བྱེད་པ་ཉིད་དང་། བླ་མ་ལ་སྟེན་པར་བྱེད་པ་དང་། ཆོག་ཤེས་པར་འགྱུར་བ་དང་། དེ་ལ་རབ་ཏུ་རྟེན་པ་དང་། རྟག་ཏུ་སེམས་འདོད་པ་ལ་སྲེད་པ་མེད་པ་དང་། དེ་ལས་ཀྱང་དེ་བླ་མ་ལ་འདྲི་བ་ལ་རབ་ཏུ་སྟེན་པ་དང་། འཛིན་པ་དང་། ལེགས་པར་བགྲང་བ་དང་། སྙིང་ལས་ཆུང་བ་དང་། གྲོགས་ཚངས་པ་མཚུངས་པར་{{page:{number:1450,folio:183b,volume:70}}}སྤྱོད་པ་དང་སྟེན་པར་བྱེད་པ་དང་། དགེ་སློང་ཡེ་ཤེས་ཀྱི་རྒྱལ་པོ་སྟེན་པ་རྣམས་ཀྱི་ཐབས་དེ་སྙེད་ཅིག་ཏུ་འགྱུར་རོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་གིས་ཚིགས་སུ་བཅད་པ་གསུངས་པ། ཇི་ལྟར། གོམས་པ་བླ་མ་ལས་ལེགས་ཉན། །དེ་བཞིན་སྡོམ་པ་རྒྱ་ཆེན་ཡིན། །ཡེ་ཤེས་རྒྱལ་པོ་བསྟེན་པས་ནི། །དྲན་བཞིན་དུ་ནི་ཚུལ་ཁྲིམས་སྟེན། །ལྷ་དང་བཅས་པའི་འཇིག་རྟེན་གྱི། །རྒྱལ་གང་བདེ་ལེགས་སྟོན་པ་པོ། །ཐ་མལ་རྒྱལ་མིན་ཤེས་བྱ་སྟེ། །སྲེད་པའི་འཆིང་བའི་སྡུག་བསྔལ་ཅན། །གང་ལ་སྡུག་བསྔལ་མི་དམིགས་པ། །དེ་ནི་འདིར་ནི་རྒྱལ་པོ་ཡིན། །གང་ཡང་སྡུག་བསྔལ་གྱིས་གཡོགས་དེ། །རྒྱལ་སྒྲ་ཇི་ལྟར་འདིར་འོས་ཡིན། །དེ་ལྟར་ཡེ་ཤེས་ཀྱི་རྒྱལ་པོ་དགེ་སློང་གིས་བསྟེན་པར་བྱའི་ཐ་མལ་པ་ནི་མ་ཡིན་ནོ། །ཀུན་ཏུ་སྟེན་པར་བྱེད་པ་ལས་བསམ་གཏན་སྒོམ་པ་ན་ཡོངས་སུ་ཉམས་པར་འགྱུར་རོ། །དེ་ཡོངས་སུ་ཉམས་པར་གྱུར་པས་སླར་ཡང་དམྱལ་བ་དང་། ཡི་དགས་དང་། དུད་འགྲོར་སྐྱེ་བར་འགྱུར་རོ། །གང་ལ་རྒྱལ་པོ་དེ་ལས་གྱུར་པའི་ཡུལ་གྱི་སྐྱོན་དེ་དག་སེམས་ཅན་རྣམས་ལ་ཡིན་པ་གང་གི་ཕྱིར་དགེ་སློང་གིས་གནས་སྐབས་ཐམས་ཅད་དུ་རྒྱལ་པོ་ལ་བསྟེན་པར་མི་བྱའོ། །ནགས་ན་གནས་པ་འདི་དག་རྣམས་ལ་རྣམ་པར་གཤེ་བའི་ཕྱིར་རོ། །དེའི་ཕྱིར་ཆོས་དགུ་པ་འདི་རྣམ་པར་སྨད་པར་བྱ་བ་བསམ་གཏན་སེམས་པ་ན་བར་ཆད་བྱེད་པ་ཡིན་ནོ། །གཞན་ཡང་ཆོས་བཅུ་པ་རྣམ་པར་སྨད་པ་བསམ་གཏན་སྒོམ་པ་ནི་བར་དུ་གཅོད་པར་བྱེད་པ་འདི་ཡང་གང་ཞེ་ན། འདི་ལྟ་སྟེ། བདེ་བར་ཕེའུ་འདེབས་པ་ཞེས་བྱ་བ་རོ་རྣམས་བྱེད་པ་པོ་ཡིན་ནོ། །གལ་ཏེ་དུས་རིང་བ་ནས་ཡུལ་ལ་འགྲོ་བས་རབ་ཏུ་རྒྱུ་བ་སྤངས་པར་གྱུར་པ་རྣམས་ལྗོངས་རྒྱུ་བས་ཉེ་བར་འགྲོ་བར་བྱེད་པ་ན་དགའ་བར་འགྱུར་བའི་ནགས་སམ། གནས་ཀྱང་ཀུན་ཏུ་བཏང་ནས་ཡུལ་དག་ཏུ་རྒྱུན་མི་འཆད་པར་ཉེ་བར་ཀུན་ཏུ་འགྲོའོ། །དེ་དེ་དག་རྣམས་ཀུན་ཏུ་འགྲོ་བ་ན་བག་མེད་པའི་སྤྱོད་པས་སྟེན་པར་བྱེད་པས་དེ་ཁྱིམ་ནས་ཁྱིམ་རྣམས་སུ་དང་། གྲོང་ནས་གྲོང་དང་། ཚོང་འདུས་ནས་ཚོང་འདུས། གྲོང་ཆུང་ནས་གྲོང་ཆུང་། གྲོང་ཁྱེར་ནས་གྲོང་ཁྱེར་རྣམས་སུ་ཀུན་ཏུ་འགྲོ་བར་བྱེད་དེ། ཇི་ལྟར་ཡུལ་ལྗོངས་རྣམས་སུ་ཚོགས་པ་{{page:{number:1451,folio:184a,volume:70}}}འདུ་བར་བྱེད་པ་པོ་རང་གི་སྐྱེ་བོ་རྣམས་ལྟ་བ་ལ་དགའ་བར་གྱུར་པ། གཏམ་རྣམས་ལ་དགའ་བ། །དེ་ཕ་དང་། གཉེན་དང་། གྲོགས་བཤེས་དང་། རང་གི་སྐྱེ་བོ་རྣམས་ཀྱིས་ཕེའུ་འདེབས་སོ། །དེ་རོ་ལ་སྲེད་པར་གྱུར་པས་གང་དག་རྣམས་ལ་གང་དང་ཅི་ཡང་རུང་སྟེ། རོ་ལ་སྲེད་པར་གྱུར་པས་ཟ་བར་བྱེད་དོ། །ནགས་ཀྱི་བདེ་བ་རྣམས་དེས་བརྗོད་པར་གྱུར་ཅིང་བསམ་གཏན་བསྒོམ་པ་དང་ཡང་རྣམ་པར་བྲལ་བར་གྱུར་ནས་བག་མེད་པ་པོ་བག་མེད་པར་གྱུར་པས། ཟས་ལ་རྣམ་པར་རྒྱུ་བར་བྱེད་པ་ལ་ཅོ་འདྲི་བར་གྱུར་ནས་ལྷ་རྣམས་ཀྱིས་སྟེན་པར་མི་བྱེད་དོ། །གསོན་པའི་ཞིང་ས་རྣམས་ཟད་པར་འགྱུར་ཡང་བདེ་བར་ཕེའུ་འདེབས་པར་བྱེད་པ་དེ་དག་རྣམས་ལ་ཞེན་པར་གྱུར་པ་གང་གི་ཚེ་ཡང་དགེ་སློང་དེ་མ་བསྡམས་པར་རྒྱུ་བས་སྤྱོད་པ་ཡིན་ནོ། །དགེ་སློང་དེ་ཡང་མིག་གི་གཟུགས་རྣམས་མངོན་པར་མཐོང་བར་གྱུར་ནས་ཆགས་པར་འགྱུར་ཞིང་འདུན་པ་སྐྱེད་པར་ཡང་བྱེད་དོ། །གནོད་སེམས་སྐྱེད་པར་བྱེད་དོ། །དེ་ཉིད་ལ་ཕྱིར་ཞིང་ཉིད་ཀྱང་ཆགས་པར་འགྱུར་རོ། །དེ་རྒྱུན་ཏུ་ལྗོངས་རྒྱུ་བར་བྱེད་པས་རྒྱུ་བར་གྱུར་པ་ན་རང་གི་དོན་ལས་ཡོངས་སུ་ཉམས་པར་འགྱུར་རོ། །བསམ་གཏན་བསྒོམ་པ་ལས་ཡོངས་སུ་ཉམས་པར་འགྱུར་རོ། །ཡོངས་སུ་ཉམས་པ་དེ་མཆོག་ཏུ་རོ་ལ་ཞེན་པར་འགྱུར་རོ། །གཞན་གྱི་ཁྱིམ་རྣམས་སུ་ཡང་ལན་ཅིག་མ་ཡིན་ཕྱོགས་གཅིག་མ་ཡིན་པར་ཉེ་བར་འགྲོ་བར་བྱེད་དོ། །དེའི་མིག་གིས་གཟུགས་རྣམས་མངོན་པར་མཐོང་བར་གྱུར་ནས་འདུན་པ་སྐྱེད་པར་བྱེད་དོ། །གནོད་སེམས་སྐྱེད་པར་བྱེད་དོ། །དེ་ཁོ་ན་བཞིན་དུ་རྣ་བས་སྒྲ་རྣམས་ཐོས་པར་གྱུར་པ་ན་འདུན་པ་སྐྱེད་པར་འགྱུར། གནོད་སེམས་སྐྱེད་པར་འགྱུར་རོ། །དེ་བཞིན་དུ་སྣས་དྲི་རྣམས་བསྣམས་པར་གྱུར་པ་ན་འདུན་པ་སྐྱེད་པར་འགྱུར། གནོད་སེམས་སྐྱེད་པར་འགྱུར་རོ། །དེ་ནི་ཡུལ་རྣམས་ཐམས་ཅད་ལ་རབ་ཏུ་འཇུག་པར་གྱུར་པས་འཆིང་བ་ཐམས་ཅད་ཀྱིས་བཅིངས་པ། ཞགས་པའི་འཆིང་བ་ཐམས་ཅད་ཀྱིས་བཅིངས་པར་གྱུར་པ་དེ་འདོད་པ་ཐམས་ཅད་ཀྱི་རྗེས་སུ་འབྲང་བས་ཁྱིམ་པར་འགྱུར་གྱི་རབ་ཏུ་བྱུང་བ་ནི་མ་ཡིན་ནོ། །དེ་ལུས་ཞིག་པར་གྱུར་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་{{page:{number:1452,folio:184b,volume:70}}}འགྱུར་ཏེ། བདེ་བར་ཕེའུ་འདེབས་པར་གྱུར་པའི་སྐྱོན་དང་པོས་སོ། །དེའི་ཕྱིར་སྐྱོན་འདི་མངོན་པར་མཐོང་བར་བྱས་ལ་དགེ་སློང་གིས་ལན་ཅིག་མ་ཡིན་ཞིང་འོར་ཅིག་མ་ཡིན་པར་ལྗོངས་རྒྱུ་བར་མི་བྱའོ། །དེས་ཡུལ་ལྗོངས་རྣམས་ཆུད་གཟོན་པར་འགྱུར་རོ། །གལ་ཏེ་ཡང་རྒྱུ་ན་དེ་འདོད་པའི་ཡོན་ཏན་ལྔ་ལ་རྒྱུའོ། །འདི་ལྟ་སྟེ། ནད་ཀྱི་རྐྱེན་སྨན་དང་། ཡོ་བྱད་རྣམས་དང་། དེ་བཞིན་དུ་བླ་མའི་དོན་དུ་ལྗོངས་ཡུལ་རྒྱུ་བས་རྒྱུ་བར་བྱའོ། །དེ་བཞིན་དུ་གལ་ཏེ་མཆོད་རྟེན་གྱིར་རམ། དགེ་སློང་རྣམས་ཀྱིས་གོས་ཧྲུལ་བར་གྱུར་པ་དེའི་འོག་ཏུ་ཡང་ཡུལ་ལྗོངས་སུ་རྒྱུ་བར་བྱ་ལ་རག་གོ། །དེ་བཞིན་དུ་དགེ་འདུན་གྱི་དབང་དུ་བྱས་ནས་ལྗོངས་རྒྱུ་བ་རྣམས་ཀྱིས་རྒྱུ་བར་བྱ་སྟེ། གང་དག་གིས་དགེ་འདུན་ལ་ཕན་པར་འགྱུར་བ་རྣམས་སོ། །དེ་བཞིན་དུ་གལ་ཏེ་རྒྱལ་པོ་གཞན་དག་གི་ཡུལ་འཁོར་རྣམས་འཇོམས་པར་བྱེད་པའམ། ལྗོངས་བཅོམ་པར་གྱུར་པ་ན་རྒྱལ་པོ་དེའི་དྲུང་དུ་ལྗོངས་རྒྱུ་བས་འགྲོ་བར་བྱའོ། །དེ་ལྟ་བུ་རྣམས་ནི་འབྲས་བུ་དང་བཅས་པར་འགྱུར་གྱི་གཞན་དུ་གལ་ཏེ་རྒྱལ་པོ་རྒྱུ་བར་གྱུར་ན་དེ་དོན་མེད་པར་རྒྱུ་བར་བྱེད་པ་ཡིན་ནོ། །བསམ་གཏན་སྒོམ་པ་དང་བྲལ་བར་གྱུར་ནས་རྒྱུའོ། །དེ་རྒྱུ་བར་གྱུར་པས་ནད་དང་། རྒ་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་རྣམས་ལས་ཡོངས་སུ་མི་འགྲོལ་ལོ། །དགེ་སྦྱོང་ངན་པ་དགེ་སྦྱོང་དུ་ཁས་འཆེས་པར་གྱུར་པ་འདིའི་རབ་ཏུ་བྱུང་བ་ནི་དོན་མེད་པ་ཡིན་ནོ། །དེའི་ཕྱིར་གང་དག་སྲེད་པའི་འདུན་པ་རྣམས་ཞི་བར་འགྱུར་བར་རྩོམ་པར་འདོད་ན་དེ་ལ་དེས་ཡིད་མཉམ་པར་གཞག་པར་འགྱུར་ཞིང་དབང་པོ་རྣམས་རབ་ཏུ་དང་བར་གྱུར་པས་དཀོན་མཆོག་གསུམ་པོ་དེ་ལ་ཡིད་བཏང་བར་གྱུར་ན། དེ་དག་གི་རྩ་བ་ལས་གྱུར་པའི་ཉོན་མོངས་པ་རྣམས་བག་ལ་ཉལ་དང་བཅས་ནས་རྩ་བ་ནས་བཅད་ནས་འདོན་པར་བྱའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། བསམ་གཏན་སྒོམ་པ་རྣམ་པར་སྤངས། །ཟས་འབའ་ཞིག་གི་བློ་དང་ལྡན། །དགེ་སློང་འདི་ནི་འདིར་ཤེས་བྱ། །ཤ་ཟ་དང་ནི་མཚུངས་པའི་ཡིད། །བསམ་གཏན་ལས་ནི་སྦྱིན་བདེ་མིན། །ཞེས་ནི་མཁས་པས་རབ་ཏུ་གསུངས། །བསམ་གཏན་བདེ་བ་{{page:{number:1453,folio:185a,volume:70}}}ལས་གཞན་ན། །བདེ་བ་ནམ་ཡང་ཡོད་མ་ཡིན། །བསམ་གཏན་བདེ་བ་བླ་མེད་གང་། །སྐྱེ་བོ་ཐ་ཤལ་དེ་སྤངས་ནས། །བྱིས་པ་རོ་ལ་དགའ་བྱེད་པ། །རྨོངས་པ་དེ་ནི་རྣམ་པར་བཅོམ། །ཡུལ་ལ་ཀུན་ནས་འཁྱིམ་པ་ཡི། །འདི་ཡིད་རྟག་ཏུ་དེ་ལ་སོང་། །འཇིག་རྟེན་ཕ་རོལ་འདྲེན་བྱེད་པའི། །མི་དགེའི་ཆོས་ནི་འཕེལ་བར་བྱེད། །བསམ་གཏན་བསྒོམ་དང་ངེས་པར་བྲལ། །སྦྱིན་དང་ཚུལ་ཁྲིམས་རྣམ་སྤངས་པ། །རྒོད་བག་རྩུབ་དང་རྨོངས་པ་ནི། །གསོན་པ་ན་ཡང་ཤི་དང་མཚུངས། །འཇིག་རྟེན་འདིར་ནི་གསོན་པ་ནའང་། །ཆོས་གཞན་ལ་ནི་རྗེས་སུ་འཇུག །ཆོས་སྤངས་རྟག་ཏུ་རྨོངས་པ་ནི། །གསོན་པ་ན་ཡང་ཤི་དང་མཚུངས། །མི་ཡི་པགས་པས་གཡོགས་པ་ཡི། །བྱིས་པ་རྣམས་ནི་ཕྱུགས་ཡིན་ནོ། །གང་གི་ཡེ་ཤེས་མར་མེ་ཡིས། །སྙིང་ནི་གསལ་བར་མ་བྱས་པའི། །སྐྱེས་བུ་འདི་སྲིད་དུ་ཡིན་ཏེ། །གང་ཞིག་ཚུལ་ཁྲིམས་རྗེས་འཇུག་པའི། །ཚུལ་ཁྲིམས་ཀྱིས་དགའ་སྐྱེས་པ་ཀུན། །རང་དང་མཚུངས་པར་ཕ་རོལ་གནོན། །སྐྱེས་བུ་སྦྱིན་ཉམས་འདོད་ལྡན་དང་། །སྡིག་ལས་ཀྱང་ནི་དབང་རྒྱལ་མིན། །འདི་ནི་མི་མིན་ཤེས་བྱ་སྟེ། །འདི་ནི་ཡི་དགས་ལུས་དང་ལྡན། །ཤེས་དང་ཚུལ་ཁྲིམས་རྣམ་བྲལ་ཞིང་། །སྦྱིན་པ་རིན་ཆེན་རྣམ་པར་སྤངས། །སྐྱེས་བུ་གསོན་པ་ཉིད་ན་ཡང་། །ཤི་བ་ཡིན་པར་མངོན་པར་བརྗོད། །སྦྱིན་དང་ཚུལ་ཁྲིམས་དཀའ་བསམ་གཏན། །བརྟན་དང་དྲན་པ་ཏིང་འཛིན་ལྡན། །སྐྱེས་བུའི་སྐྱེས་བུར་གྱུར་པ་སྟེ། །ལྷ་རྣམས་ཀྱིས་ཀྱང་ཕྱག་བྱེད་དོ། །ཡོན་ཏན་ལྡན་པ་སྐྱེས་བུ་ཡིན། །ཡོན་ཏན་མེད་པ་ཕྱུགས་དང་མཚུངས། །ཡོན་ཏན་ཡོད་མེད་རྣམ་པ་ཤེས། །གང་དེ་ལྷ་ཡིན་ཞེས་བརྗོད་དོ། །དེ་བཞིན་ཡོན་ཏན་ཡོན་ཏན་མིན་རྣམས་ཤེས། །སྐྱེས་བུ་ཐམས་ཅད་དུ་ནི་བདེ་བར་འགྱུར། །གང་ཡང་རྟག་ཏུ་བློ་དང་རྣམ་བྲལ་བ། །འདིར་ནི་སྡུག་བསྔལ་ཅན་དུ་འགྱུར་བ་ཡིན། །དེའི་ཕྱིར་ཡོན་ཏན་དེ་དག་རྣམས་མཉན་ལ་དགེ་སློང་གིས་བརྐམ་ཞིང་ཆགས་པར་མི་བྱའོ། །དེ་ལྟར་བསམ་གཏན་བསྒོམ་པ་ན་བར་དུ་གཅོད་པར་བྱེད་པའི་ཆོས་བཅུ་པོ་འདི་རྣམས་གལ་ཏེ་དེ་དགེ་སྦྱོང་འཁོར་བའི་འཇིགས་པས་འཇིགས་པར་གྱུར་ན་ཡོངས་སུ་སྤང་{{page:{number:1454,folio:185b,volume:70}}}བར་བྱའོ། །གཞན་ཡང་ཆོས་བཅུ་གཅིག་པས་ནི་བསམ་གཏན་བསྒོམ་པ་ན་བར་དུ་གཅོད་པར་བྱེད་པ་དང་། དགེ་སློང་རྣམས་ཀྱང་ཤིན་ཏུ་སྡུག་བསྔལ་བར་འགྱུར་བ་ཡིན་ནོ། །འདི་གང་ཞེ་ན། འདི་ལྟ་སྟེ། འདྲི་བར་མི་བྱེད་པའོ། །འདིས་འདིར་བློ་དམན་པ་རྣམས་ལ་བར་དུ་གཅོད་པར་འགྱུར་རོ། །ཁ་ཟུམ་པ་མ་ཡིན་པའི་བློ་གྲོས་ཅན་དུ་ཡང་བདག་ཉིད་ཕྱི་རོལ་ཏུ་སྟོན་པར་བྱེད་ལ་དེ་བཞིན་དུ་ཡང་བདག་ནི་བསྟན་བཅོས་ཐམས་ཅད་འཛིན་པ་ཡིན་པ་དང་། ང་ནི་རྗོད་པར་བྱེད་པ་ཉིད་དང་། དོན་རྣམས་ཀྱིས་དང་། ང་དང་མཚུངས་པ་ནི་འགའ་ཡང་ཡོད་པ་མ་ཡིན་ནོ། །ང་ནི་མ་ལུས་པར་ཤེས་པའི་ཚོགས་རྣམས་ཁ་ཏོན་དུ་བྱེད་པ་ཡིན་ནོ་ཞེས་དོན་ཆེན་པོ་བརྒྱ་སྟོང་ཕྲག་དུ་མ་རྣམས་ཀྱིས་ལྷན་ཅིག་ཏུ་འགྲོགས་པ་རྣམས་དང་ཉེ་བར་གནས་རྣམས་ལ་ཡང་ངེས་པར་སྟོན་པར་བྱེད་དོ། །དེ་བཞིན་དུ་གཞན་དག་རྣམས་ལ་ཡང་བགྲོ་བར་བྱེད་དོ། །ངེས་པར་རྟོགས་པར་འགྱུར་བར་བྱེད་དོ། །སེམས་ལ་རབ་ཏུ་གནས་པར་བྱེད་དེ། དེ་ནི་ཤེས་པའི་མངོན་པའི་ང་རྒྱལ་འབའ་ཞིག་ཏུ་ཟད་པར་གྱུར་པ། སེམས་ཅན་རྣམས་ཐམས་ཅད་ལ་རང་གི་ཡོན་ཏན་རིག་པར་བྱེད་པ། སྐྱེ་བོ་ཐམས་ཅད་ཀྱིས་ལེགས་པར་གོ་བར་འགྱུར་བ་དེ་ཁོ་ན་བཞིན་དུ་འདི་ཤེས་པ་ཐམས་ཅད་ལས་ཕ་རོལ་དུ་སོན་པ་དེ་དང་བགྲང་བར་མཚུངས་པ་རྣམས་འགའ་ཡང་ཡོད་པ་མ་ཡིན་པ་དེ་ལྟར་འཇིག་རྟེན་པ་རྣམས་ལ་རྗོད་པར་བྱེད་དོ། །དེ་ཡང་ཤིན་ཏུ་ཐོས་པ་ཆུང་བར་གྱུར་པ། ནང་རྣམས་ནི་སྟོང་པར་གྱུར་པ་དང་། གསོག་ཏུ་གྱུར་པ། གསོབ་ཏུ་གྱུར་པ། སྣོད་སྟོང་པ་རྣམས་དང་མཚུངས་ཤིང་འདྲ་བར་གྱུར་པ། སྟོན་ཀའི་སྤྲིན་དག་དང་འདྲ་བ། བསམ་གཏན་ལ་བསམ་གཏན་དུ་བྱེད་པ་ཕྱི་རོལ་ཏུ་བྱས་པ། མི་ཐམས་ཅད་ཀྱིས་མཆོད་པ་དེ་ནི་གང་གི་ཚེ་བསམ་གཏན་བསྒོམ་པའི་རང་བཞིན་སྤངས་པ་ཡིན་ནོ། །བརྩོན་འགྲུས་བརྩམས་པར་གྱུར་པ་དམིགས་པའི་རང་བཞིན་ཅན་ཐོས་པ་རྒྱ་ཆེན་པོར་གྱུར་པ། རིག་པ་རབ་ཏུ་རྟེན་པ་ཤིན་ཏུ་སྦྱངས་པའི་རྒྱན་གྱིས་བརྒྱན་པ། །སངས་རྒྱས་ཀྱི་བསྟན་པ་ལ་ཤིན་ཏུ་གཅེས་པར་འཛིན་པ། སྤྲོ་བ་ལྡོག་པ་མེད་པར་གྱུར་པ། ཤེས་རབ་ཆེན་པོའི་དྲིས་རྒྱུད་བསྒོས་པར་གྱུར་པས་དགའ་བར་གནས་པའི་དགེ་སྦྱོང་གཞན་དེ་དག་{{page:{number:1455,folio:186a,volume:70}}}རྣམས་ལ་ཡང་ནང་སྟོང་པར་གྱུར་པ་གསོག་དང་གསོབ་ཏུ་གྱུར་པ་འདི་སྙམ་དུ་སེམས་ཏེ། གལ་ཏེ་བདག་དགེ་སློང་དེ་དག་དང་སྨྲས་པར་གྱུར་ན་འདི་དག་གིས་ཇི་ལྟ་བར་ཉེ་བར་བསྟན་པས་བདག་ཟིལ་གྱིས་གནོན་པར་འགྱུར་རོ། །གང་ཡང་སྦྱིན་པ་པོ་དང་སྦྱིན་བདག་དེ་རྣམས་ཀྱིས་བདག་ལ་མཆོད་པར་བྱེད་པ་ལས་དེ་དག་དྲུང་ནས་དེ་དག་རྣམས་ཀྱང་འབྱུང་བར་མི་འགྱུར་རོ། །བདག་ལ་དབང་ཆེ་བར་བྱེད་པར་ཡང་འགྱུར་རོ། །སྦྱིན་པ་པོ་དང་སྦྱིན་བདག་རྣམས་ནི་བདག་ང་རྒྱལ་གྱིས་བཟུང་བས་རང་ཉིད་ཀྱི་ཤེས་རབ་ཀྱིས་དོན་རྣམས་གོ་བར་མི་འགྱུར་རོ། །གཞན་གྱི་ཟིལ་གྱིས་མནན་པར་འགྱུར་བའི་འཇིགས་པས་འདྲི་བར་མི་བྱེད་དོ། །གལ་ཏེ་ཡིན་མོད་འདི་དག་རྣམས་ཁ་ཅིག་ནི་སངས་རྒྱས་བཅོམ་ལྡན་འདས་རང་ཉིད་ལ་ཐོས་པ་ཡིན་པའམ། མ་ཡིན་པའམ་ཞེས་དེ་ནི་དེ་དག་རྣམས་ཀྱིས་ནང་སྟོང་པར་གྱུར་པ། གཞན་གྱི་ཟིལ་གྱིས་གནོན་པས་འཇིགས་པ་སྟེ། དེ་རང་ཉིད་ཕམ་པར་འགྱུར་བའི་འཇིགས་པས་སྐྲག་པའི་ཕྱིར་འདྲི་བར་མི་བྱེད་དོ། །དེ་དེ་ལྟར་ལོག་པར་སྨྲ་བར་བྱེད་པས་བསླབ་པའི་གཞི་ལྔ་ལས་འདས་པར་འགྱུར་ཏེ། འདི་ལྟ་སྟེ། བརྫུན་དུ་སྨྲ་བར་འགྱུར་བ་ནི་དེ་ལ་ཤེས་ཉེན་གྱི་རྟོགས་པ་ཡང་ཡོད་པ་མ་ཡིན་ལ། འོན་ཀྱང་སྨྲ་བར་ཡང་བྱེད་པའི་ཕྱིར་ན་བསླབ་པའི་གཞི་དང་པོ་ལས་འདས་སོ། །ཡང་བསླབ་པའི་གཞི་གཞན་ལས་འདས་པ་གང་ཞེ་ན། འདི་ལྟ་སྟེ། མ་བྱིན་པར་ལེན་པའོ། །གང་ཤེས་རབ་དང་ལྡན་པ་ཞེས་བྱས་ནས་སྦྱིན་པ་པོ་དང་སྦྱིན་བདག་རྣམས་ཀྱིས་བྱེད་པའི་མཆོད་པར་འོས་པ་ཡང་མ་ཡིན་ནོ། །ཉེ་འཁོར་ན་ཉན་པ་རྣམས་ལས་དེས་ལེན་པར་བྱེད་པས་ནི་བློ་དམན་པ་དེ་ལ་བར་དུ་གཅོད་པར་བྱེད་པར་འགྱུར་རོ། །མ་བྱིན་པར་ལེན་པ་འདིས་ནི་བསླབ་པའི་གཞི་གཞན་རྣམ་པར་འདས་པའོ། །གཞན་ཡང་བསླབ་པའི་གཞི་ལས་འདས་པ་འདི་གང་ཞེ་ན། འདི་ལྟ་སྟེ། གང་གི་ཚེ་དགེ་སློང་རབ་ཏུ་བྱུང་བར་གྱུར་པ་དེའི་ཚེ། བསླབ་པའི་གཞི་ཡོངས་སུ་བཟུང་བར་གྱུར་པ་རྣམས་ཇི་ལྟར་ཚུལ་ཁྲིམས་ལ་ཀུན་ནས་བརྟེན་ཞིང་ཚུལ་ཁྲིམས་རབ་ཏུ་གནས་པར་བྱ་བ་དང་ཚུལ་ཁྲིམས་དམིགས་པར་བྱས་ནས་ངས་ཁྱིམ་གྱི་གནས་ཡོངས་སུ་གཏང་བར་བྱའོ་ཞེས་བྱས་པའི་ཡང་དག་པའི་ཚུལ་ཁྲིམས་གང་ཡིན་{{page:{number:1456,folio:186b,volume:70}}}པ་རྣམས་ཀྱང་དེས་ཐོས་པ་ཡོད་པ་ཡང་མ་ཡིན་ནོ། །ངས་ཐོས་པ་ཡིན་ནོ་ཞེས་གཞན་དག་རྣམས་ལ་ཡང་གོ་བར་བྱེད་དོ། །འདི་ནི་བསླབ་པའི་གཞི་ལས་ཤིན་ཏུ་འདས་པ་གཞན་ཡིན་ནོ། །གཞན་ཡང་བསླབ་པའི་གཞི་ལས་འདས་པར་གྱུར་པ་ནི་འདི་ལྟ་སྟེ། གཞན་གྱིས་དྲི་བ་དང་། ཕྱིར་ཞིང་འདྲི་བས་འཕགས་པར་གྱུར་པའི་ཟིལ་གྱིས་གནོན་པར་འགྱུར་བའི་འཇིགས་པས་འཇིགས་ནས་ཇི་སྲིད་དུ་ཆོས་གཞན་རྣམས་རྗོད་པར་བྱེད་དོ། །ཆོས་འདི་ནི་མཆོག་ཏུ་སྡུག་བསྔལ་བར་གྱུར་པ་དང་། འདི་ནི་ཤིན་ཏུ་སྡིག་པ་ཅན་ནོ། །གཞན་ཡང་བསླབ་པའི་གཞི་ལས་རྣམ་པར་འདས་པར་གྱུར་པ་མཆོག་ཏུ་དཀའ་བླས་ཆེ་བ་འདི་གང་ཞེ་ན། འདི་ལྟ་སྟེ། གང་གི་ཚེ་དམ་པའི་ཆོས་མི་ཤེས་པར་གྱུར་པ་དེས་གཞན་དག་དམ་པའི་ཆོས་ལ་དཔྱད་པར་གྱུར་པ་རྣམས་ལ་རྗོད་པར་བྱེད་པ་ནི་དེའི་དོན་རྣམས་ཟབ་པ་ཡིན་པས་ཡང་དག་པ་ཇི་ལྟ་བ་བཞིན་དུ་སངས་རྒྱས་ཀྱི་གསུང་གི་ཚིག་རྣམས་ཁྱོད་ཀྱིས་ཐོས་པ་མ་ཡིན་ནོ་ཞེས་དེས་དགེ་འདུན་ལ་བརྙས་པར་བྱེད་དེ། ང་ཁོ་ནས་འདིའི་ཚིག་རྣམས་ཇི་ལྟ་བ་བཞིན་དུ་ཤེས་པ་ཡིན་གྱི། བཙུན་པ་རྣམས་ཀྱིས་ནི་མ་ཡིན་ནོ་ཞེས་དགེ་འདུན་ལ་སྐུར་པ་འདེབས་པར་བྱེད་དོ། །ཁ་ཞན་པར་འགྱུར་བའི་འཇིགས་པས་སྐྲག་ནས་ཆོས་ཀྱང་འཆད་པར་བྱེད་དོ། །ཇི་ལྟར་ཆོས་འདི་ནི་དམ་པའི་ཆོས་མ་ཡིན་ཏེ། དམ་པའི་ཆོས་ཀྱི་ཡོན་ཏན་རྣམས་འཇིག་པར་བྱེད་པ་པོ་བརྫུན་མཆོག་ཏུ་སྨྲ་བ་ནི་ལུས་ཞིག་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །འདྲི་བར་མི་བྱེད་པ་ལས་གཞན་ཡང་སྐྱོན་མཆོག་ཏུ་ཆེ་བ་ཡོད་དོ། །འདྲི་བར་མི་བྱེད་པ་འདི་ཉིད་ལ་འདི་ལྟར་གལ་ཏེ་ཇི་ལྟར་ང་རྒྱལ་དེ་ཁོ་ན་ཉིད་ཀྱིས་ཟིལ་གྱིས་གནོན་པར་འགྱུར་བའི་འཇིགས་པས་འཇིགས་ནས་ནགས་སུ་འཇུག་པར་བྱེད་དོ། །ལམ་དམ་པའི་གདམས་ངག་སྟོན་པར་བྱེད་པ་པོ་རྣམས་ལ་མ་དྲིས་པར་ཡང་འདིར་ལམ་ཇི་ལྟར་འབྱུང་བར་འགྱུར། དམིགས་པ་ཡང་ཇི་ལྟ་བུར་ཡིད་ལ་བྱ་བ་ཡིན། རྣམ་པ་གང་དག་གིས་དམིགས་པ་ལས་ཉམས་པར་འགྱུར་བ་ཡིན། ཕྱིར་ཡང་ཡིད་འཇོག་པར་ནི་བྱེད་དེ། །ང་རྒྱལ་གྱི་སྐྱོན་གྱིས་དེ་ལྟ་ན་ཡང་གཞན་རྣམས་ལ་མི་འདྲིའོ། །དེས་དེ་ལྟར་ལམ་རྙེད་པར་མ་གྱུར་པས་ཡིད་ཤིན་ཏུ་སྐྱོ་བར་འགྱུར་རོ། །དེ་སླར་ཡང་སྐྱིལ་མོ་ཀྲུང་ལས་ལྡང་བར་གྱུར་ནས་འདི་སྙམ་{{page:{number:1457,folio:187a,volume:70}}}དུ་སེམས་ཏེ། ཇི་ལྟར་བདག་གིས་ཁེངས་པར་བྱས་པ་དེ་དག་རྣམས་ནི་དོན་མེད་དོ་ཞེས་སྐྱོ་བ་སྐྱེ་བར་གྱུར་ནས་འདི་ནི་ལམ་མེད་དོ། །བསམ་གཏན་མེད་དོ། །སྙོམས་པར་འཇུག་པ་མེད་དོ་ཞེས་དེ་བསམ་གཏན་གྱི་འབྲས་བུ་དང་། ཏིང་ངེ་འཛིན་གྱི་འབྲས་བུ་རྣམས་ལ་ང་རྒྱལ་གྱི་སྐྱོན་གྱིས་དང་ཟིལ་གྱིས་གནོན་པའི་འཇིགས་པས་སྐྲག་པས་སྐུར་པ་འདེབས་པར་བྱེད་དེ་ཡོངས་སུ་མ་དྲིས་པའི་ཕྱིར་རོ། །ལོག་པར་ལྟ་བ་ཅན་དེ་ལུས་ཞིག་པར་གྱུར་ནས་ཤི་བའི་འོག་ཏུ་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། བདག་ཉིད་ཤེས་ཤིང་ང་རྒྱལ་བྲལ། །དེ་བཞིན་བླ་མ་ལ་འདྲི་བ། །དགེ་སློང་ཤིན་ཏུ་བརྩོན་ལྡན་པ། །མྱ་ངན་འདས་པ་རྟོགས་པ་ཡིན། །དེ་ལྟར་ཇི་ཙམ་ཐོས་གྱུར་པ། །དེ་ཙམ་ཞིག་ནི་འཆད་པར་བྱེད། །བདག་ཉིད་ཤེས་དང་ང་རྒྱལ་བྲལ། །དེ་ཉིད་རིག་པའི་དགེ་སློང་ཡིན། །ང་རྒྱལ་ཤིན་ཏུ་ང་རྒྱལ་བྲལ། །གང་དག་ཡེ་ཤེས་ལམ་ལ་མཁས། །རང་གཞན་བདག་ཉིད་ཐབས་ཤེས་པས། །ཆོག་ཤེས་གང་ཡིན་དགེ་སློང་བརྗོད། །ང་རྒྱལ་ཅན་དང་ཁྲོ་བའི་ཡིད། །རྐོ་ཏྲོག་ཅན་དང་བློ་ཆུང་བ། །རྙེད་དང་བཀུར་སྟི་ཡིད་ཅན་ལ། །ཅི་ཕྱིར་ཞི་བ་འབྱུང་བར་འགྱུར། །འདྲི་བར་མི་བྱེད་པ་ཉིད་ཀྱི་ང་རྒྱལ་ཅན་ཁྲོ་བའི་ཡིད་དུ་གྱུར་པ་བསམ་གཏན་སྒོམ་པར་མི་བྱེད་པ་རྣམས་ནི་གཞན་གྱི་ཟས་ཟ་བར་བྱེད་པ་རྣམས་བུ་ལོན་དུ་འགྱུར་རོ། །ཆ་བྱད་འབའ་ཞིག་ཙམ་འཛིན་པར་གྱུར་པ་རྣམས་ཀྱིས་དགེ་སློང་གི་བདག་ཉིད་ཅི་ཞིག་འཐོབ་པར་གྱུར་ནས་ལུས་ཞིག་པར་གྱུར་ཅིང་ཤི་བའི་འོག་ཏུ་ང་རྒྱལ་གྱི་སྐྱོན་དང་འདྲེ་བར་མི་བྱེད་པའི་ཕྱིར་ན་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །དེའི་ཕྱིར་ན་འདི་ལྟར་བསླབ་པར་བྱ་སྟེ། ཇི་སྲིད་འཚོའི་བར་དུ་ཡོངས་སུ་འདྲི་བའི་རང་བཞིན་ཅན་གྱི་དགེ་སློང་རྣམས་ནི་བདེ་བ་དང་ཡིད་བདེ་བར་འགྱུར་རོ། །ལུས་ཞིག་པར་གྱུར་ནས་ཤི་བའི་འོག་ཏུ་ཡང་བདེ་འགྲོ་མཐོ་རིས་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ང་རྒྱལ་དེ་བཅོམ་པར་གྱུར་པའི་ཡོན་ཏན་གྱིས་དེ་ལས་ཕྱི་མར་ཡང་མྱ་ངན་ལས་འདས་པ་འབྱུང་བར་འགྱུར་རོ། །གཞན་ཡང་ཆོས་བཅུ་གཉིས་པ་བསམ་གཏན་བསྒོམ་པ་ན་བར་དུ་གཅོད་པར་བྱེད་པ་འདི་ཡང་གང་ཞེ་ན། འདི་ལྟ་སྟེ། གྲོགས་པོ་མང་བར་གྱུར་པ་ཞེས་བྱ་{{page:{number:1458,folio:187b,volume:70}}}བས་དོན་མ་ཡིན་པ་ཐམས་ཅད་བྱེད་པར་འགྱུར་རོ། །དགེ་སློང་རྣམས་ངེས་པར་སྲེག་པ་འབའ་ཞིག་ལ་འཇུག་པར་བྱེད་པ་ཡིན་ནོ། །གང་གི་ཚེ་གྲོགས་པོ་མང་པོ་ཡོད་པར་གྱུར་པ་དེའི་ཚེ། དགེ་སློང་རྣམ་པར་གཡེང་བ་མང་བར་འགྱུར་ལ་བྱ་བ་མང་བས་རྣམ་པར་གཡེང་བར་འགྱུར་བའི་བློ་ལ་ཡང་བསམ་གཏན་མེད་ཅིང་བསམ་གཏན་དུ་བྱ་བ་ཡང་མེད་པར་འགྱུར་རོ། །ཁྱིམ་གྱི་གནས་ནས་ངེས་པར་བྱུང་བར་གྱུར་པ་རྣམས་ཀྱི་གྲོགས་པོ་དང་། དགྲ་བོ་མ་ཡིན་པ་རབ་ཏུ་སྤངས་པ་རྣམས་ཀྱིས་རེ་ཞིག་གྲོགས་པོ་གཅིག་ཉིད་ཀྱང་བྱ་བ་མ་ཡིན་ན་གྲོགས་པོ་མང་པོ་རྣམས་ལ་ལྟ་སྨོས་ཀྱང་ཅི་དགོས་ཏེ། གང་གི་ཚེ་ལེ་ལོ་ཅན་མིང་ཙམ་གྱི་དགེ་སློང་དུ་གྱུར་ནས་གཞན་གྱི་ཁྱིམ་རྣམས་སུ་རྗེས་སུ་རྒྱུ་བར་བྱེད་པ་ཡིན་ཏེ། དེའི་ཚེ་ན་འདིས་མཐོང་བ་ཙམ་ཉིད་ཀྱིས་བློ་རྣམ་པར་གཡེང་བར་འགྱུར་རོ། །མིག་གིས་གཟུགས་རྣམས་མཐོང་བར་གྱུར་པས་གཞན་དུ་འགྱུར་རོ། །མིག་གི་རྣམ་པར་ཤེས་པ་ཞི་བར་མི་འགྱུར་རོ། །དམིགས་པ་ལ་ཞི་བར་མི་འགྱུར་རོ། །ཡིད་ལ་བྱེད་པ་ཉེ་བར་གནས་པ་མ་ཡིན་ནོ། །མཉམ་པར་གཞག་པ་མ་ཡིན་ནོ། །དུས་རྣམས་ཐུང་བར་བྱེད་པ་མ་ཡིན་ནོ། །གྲོགས་པོ་རྣམས་ལ་ལྟ་བ་ལ་ཆེད་ཆེ་བ་ཡིན་ནོ། །དེ་བཞིན་དུ་སྒྲ་རྣམས་ཐོས་ནས་ཀྱང་མཉམ་པར་གཞག་པར་མི་འགྱུར་ཏེ། དམིགས་པར་མི་བྱེད་དོ། །དེ་ཡིད་ལ་བྱེད་པ་གཞན་རྣམས་ལ་ཞུགས་པ་ན་ཞི་བར་མི་འགྱུར་རོ། །མ་ཞི་བའི་ཡིད་ལ་བྱེད་པ་རྣམས་ལ་དམིགས་པ་ནི་ཟད་ཅིང་ལྟུང་བར་འགྱུར་ལ། གང་གི་ཚེ་གྲོགས་པོ་དེ་དག་ལ་ལྟ་བར་བྱེད་པ་དེས་ནི་དམིགས་པའི་བར་དུ་གཅོད་པར་བྱེད་པར་འགྱུར་རོ། །དེའི་ཕྱིར་དགེ་སྦྱོང་གིས་གྲོགས་པོ་གཅིག་ཀྱང་མི་བྱ་ན་གྲོགས་པོ་མང་པོ་ནི་དང་པོར་མ་ཡིན་ནོ། །གྲོགས་པོ་ལ་འཆེལ་བར་གྱུར་པའི་དགེ་སློང་ཡུལ་ལྗོངས་རྣམས་ནས་ཡུལ་ལྗོངས་སུ་རྒྱུ་བར་གྱུར་པས་ཉེ་བར་འགྲོ་བར་བྱེད་པ་ན་ཚེའི་འདུ་བྱེད་རྣམས་ནི་ཟད་པར་འགྱུར་བ་དང་། དགེ་བའི་ཕྱོགས་ཡོངས་སུ་ཉམས་པར་འགྱུར་ཏེ། དགེ་བའི་ཕྱོགས་ཉམས་པར་གྱུར་པ་རྣམས་ཀྱིས་ཀྱང་འགྲོ་བའི་མཆོག་འཐོབ་པ་མ་ཡིན་ནོ། །སྐད་ཅིག་ཙམ་ཡང་བསམ་གཏན་དང་འདོད་པ་རྩེ་གཅིག་པ་གཉིས་ཡིད་ལ་བྱ་བར་ནུས་པ་ཡང་མ་ཡིན་ནོ། །དེའི་ཕྱིར་འདི་ལྟར་བསླབ་པར་བྱ་སྟེ། དགེ་སློང་གིས་ཀུན་ནས་ཉོན་མོངས་པ་ཅན་གྱི་སྲེད་པ་རྣམས་འཕེལ་བར་བྱེད་པ་པོའི་ཁྱིམ་པའི་གྲོགས་པོ་མི་བྱའོ། །{{page:{number:1459,folio:188a,volume:70}}}འདི་དང་ཕ་རོལ་དུ་མྱ་ངན་ལས་འདས་པའི་ལམ་སྟོན་པར་བྱེད་པ་དང་། མྱ་ངན་ལས་འདས་པའི་ལམ་ཉེ་བར་སྟོན་པར་བྱེད་པ་དང་། བསམ་གཏན་གྱི་གྲོགས་བྱེད་པར་འགྱུར་བའི་དགེ་བའི་གྲོགས་པོ་བྱ་བར་བྱའོ། །གང་དང་ལྷན་ཅིག་ཏུ་གྱུར་པས་ཉོན་མོངས་པ་རྣམས་ཟད་པར་བྱས་ནས་མྱ་ངན་ལས་འདས་པའི་གྲོང་ཁྱེར་དུ་འཇུག་པར་བྱེད་པ་དེ་དག་ནི་གྲོགས་པོའི་མཆོག་ཡིན་ནོ། །གཞན་དུ་ན་ནི་གྲོགས་པོའི་གཟུགས་བརྙན་གྱི་དགྲ་བོ་ཡིན་ཏེ། གང་དག་དོན་དམ་པ་མ་ཡིན་པ་དེ་དག་གིས་ནི་གྲོགས་པོར་འགྱུར་བ་མ་ཡིན་ནོ། །གང་དང་ཕྲད་ནས་ཀུན་བརྗོད་པ་དང་གནས་པའི་ལས་སུ་གྱུར་པས་གང་ཡང་འཇིག་རྟེན་ཕ་རོལ་གྱིར་འགྱུར་བ་དེ་ནི་གྲོགས་པོ་ཡིན་ཏེ། གང་ཡང་ཚངས་པ་མཚུངས་པར་སྤྱོད་པ་རྣམས་ཀྱིས་ཉེ་བར་སྟོན་པ་དང་། བྱེད་དུ་འཇུག་པའམ། འཇིག་རྟེན་ཕ་རོལ་གྱི་འཇིགས་པ་སྟོན་པར་བྱེད་པའམ། དམྱལ་བ་དང་། ཡི་དགས་དང་། དུད་འགྲོའི་འགྲོ་བར་སྐྱེ་བའི་འཇིགས་པ་ལེགས་པར་སྟོན་པ་རྣམས་ཀྱང་རུང་སྟེ། ཇི་ལྟར་ལུས་དང་། ངག་དང་། ཡིད་ཀྱིས་ཉེས་པར་སྤྱོད་པ་རྣམས་ཀྱིས་ངན་སོང་དུ་འཇུག་པར་འགྱུར་བ་རྣམས་མི་བྱའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། གྲོགས་གང་འཇིག་རྟེན་ཕ་རོལ་གྱི། །གྲོགས་པོ་དེ་ནི་གྲོགས་པོར་བརྗོད། །གང་ཞིག་སྡིག་ལས་ཟློག་པ་དང་། །འཆི་འཕོ་ལས་ཀྱང་སྲུང་བྱེད་པ། །ཕ་རོལ་དུ་ནི་གང་ཕན་པའི། །ཕན་པ་རྟག་ཏུ་རབ་ཏུ་བརྗོད། །མི་རྣམས་གྲོགས་ནི་དེ་ཡིན་ཏེ། །གྲོགས་གང་གིས་ནི་འདོད་པ་འཐོབ། །དེ་ནི་གྲོགས་པོ་རྣམས་ཀྱི་མཆོག་ཡིན་ཏེ། གང་གིས་རྣམ་པ་དུ་མ་དང་། རྣམ་པར་རྟོག་པ་དུ་མས་ཀྱང་། ཆོས་ཉེ་བར་སྟོན་པར་བྱེད་པའོ། །འོན་ཀྱང་གང་དག་ཟས་ཕལ་པོ་ཆེ་རྣམས་མངོན་པར་རྗོད་པར་བྱེད་པ་དང་། ཁྱིམ་རྣམས་སུ་འཇུག་པར་བྱེད་པ་དང་། སྡུག་པའི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་སྟེན་པ་ཉེ་བར་སྟོན་པར་བྱེད་པ་རྣམས་ནི་མ་ཡིན་ཏེ། རྣམ་པ་དེ་སྲིད་ཀྱི་གྲོགས་པོ་འདི་དག་ནི་གཅིག་ཀྱང་གྲོགས་པོར་བྱ་བ་མ་ཡིན་ན་སྐྱོན་དུ་མ་རྣམས་སྐྱེད་པར་བྱེད་པའི་གྲོགས་པོ་མང་པོ་མི་བྱ་བ་ལྟ་ཅི་སྨོས། གང་དག་གིས་འཇིགས་པ་དང་བཅས་པར་འགྱུར་བ་འཇིག་རྟེན་ཕ་རོལ་དུ་ཕན་པ་མ་ཡིན་པ་བྱེད་པར་འགྱུར་བ་དེ་དག་རྣམས་ནི་{{page:{number:1460,folio:188b,volume:70}}}གྲོགས་པོའི་གཟུགས་ཀྱི་དགྲ་བོ་རྣམས་ཡིན་ནོ། །དགེ་སློང་གང་དག་རབ་ཏུ་ཆགས་པར་གྱུར་པ་རྣམས་ནི་རང་གི་བྱ་བ་ལས་ཡོངས་སུ་ཉམས་པར་བྱེད་པ་དང་། དགེ་སྦྱོང་བསམ་གཏན་སྒོམ་པར་བྱེད་པ་ན་བར་དུ་གཅོད་པར་བྱེད་པར་འགྱུར་བ་ཡིན་ནོ། །གཞན་ཡང་ཆོས་བཅུ་གསུམ་པ་བསམ་གཏན་སྒོམ་པར་བྱེད་པ་ན་ཉམས་པར་བྱེད་པ་ཡིན་ནོ། །འདི་ཡང་གང་དག་ཡིན་ཞེ་ན། འདི་ལྟ་སྟེ། ཀུན་དུ་འདྲེ་བར་གནས་པའོ། །དགེ་སློང་རྣམས་ཐམས་ཅད་ཀྱང་བསམ་གཏན་བསྒོམ་པ་ན་ཉམས་པར་བྱེད་པར་འགྱུར་བའོ། །ཀུན་དུ་འདྲེ་བར་གནས་བདེ་ཡང་རྣམ་པ་ལྔ་ཡིན་ནོ། །འདི་གང་དག་ཡིན་ཞེ་ན། འདི་ལྟ་སྟེ། ཚུལ་ཁྲིམས་དང་ལྡན་པ་མཆོག་ཏུ་དགེ་བའི་ཆོས་ཅན་དྲང་པོར་གྱུར་པ་དྲང་པོའི་རང་བཞིན་ཅན་རྣམས་མཆོག་ཏུ་ཚུལ་ཁྲིམས་འཆལ་པ་རྣམས་དང་ལྷན་ཅིག་ཏུ་གནས་པར་འགྱུར་བ་སྟེ། གཞན་གྱི་དབང་དུ་གྱུར་པའི་སྐྱོན་འདི་ནི་ཀུན་དུ་འདྲེ་བར་གནས་པ་གཅིག་ཡིན་ནོ། །གཞན་ཡང་འདྲེ་བར་གནས་པའི་སྐྱོན་གཉིས་པ་ཡོད་དོ། །འདི་ལྟ་སྟེ། གཞན་གྱི་དབང་དུ་གྱུར་པའི་སྐྱོན་གྱིས་སམ། རང་འདོད་པར་གྱུར་པས་ཀྱང་ལོག་པར་ལྟ་བ་ཅན་རྣམས་དང་ལྷན་ཅིག་ཏུ་གྲོང་དང་། གྲོང་ཁྱེར་དང་། གྲོང་རྡལ་དང་། ཚོང་འདུས་རྣམས་སུ་གནས་པར་བྱེད་པ་འདི་ནི་ཀུན་ཏུ་འདྲེ་བར་གནས་པ་གཉིས་པ་ཡིན་ནོ། །གཞན་ཡང་ཀུན་ཏུ་འདྲེ་བར་གནས་པ་གསུམ་པ་ཡོད་དོ། །འདི་ལྟ་སྟེ། གཉེན་བཤེས་དང་། གྲོགས་པོ་དང་། རང་གི་སྐྱེ་བོ་རྣམས་དང་། ཕྲད་པར་འདོད་པར་གྱུར་ཅིང་ལྟ་བ་ལ་སྲེད་པར་གྱུར་པས་ཉེ་བར་འགྲོའོ། །དེས་དེ་དང་ལྷན་ཅིག་ཏུ་སྔོན་གྱི་ཁྱིམ་ལ་གོམས་པས་སླར་ཡང་དེ་ཁོ་ན་བཞིན་དུ་གནས་པར་བྱེད་དོ། །འདི་ནི་ཀུན་ཏུ་འདྲེ་བར་གནས་པ་གསུམ་པ་ཡིན་ནོ། །གཞན་ཡང་ཀུན་ཏུ་འདྲེ་བར་གནས་པ་བཞི་པ་ཡོད་པ་ནི་འདི་ལྟ་སྟེ། ཀུན་དུ་དགའ་བར་གྱུར་པས་ཕན་ཚུན་དུ་བསྟན་བཅོས་ཀྱིས་ཀུན་དུ་བརྗོད་པ་དག་གིས་དགའ་བར་གྱུར་པས་རྒྱལ་པོའི་ཁྱིམ་དུ་ཆུད་པར་དགེ་སློང་གནས་པར་བྱེད་དེ། གཞན་ཟིལ་གྱིས་མནན་པར་བྱ་བའི་བསམ་པས་སོ། །འདི་ནི་ཀུན་དུ་འདྲེ་བར་གནས་པ་བཞི་པ་ཡིན་ནོ། །གཞན་ཡང་ཀུན་དུ་འདྲེ་བར་གནས་པ་ལྔ་པ་ཡོད་དེ། འདི་ལྟ་སྟེ། བློ་རྣམ་པར་གཡེང་བར་གྱུར་པའི་དགེ་སློང་སྤྱོད་པ་ཀུན་དུ་མ་བསྡམས་པ་སྔོན་གང་དག་ཟོས་པ་{{page:{number:1461,folio:189a,volume:70}}}དང་། འཐུངས་པ་དང་། གྲོང་པའི་ཆོས་བསྟེན་པར་གྱུར་པའམ། སྒྲ་དང་། རེག་བྱ་དང་། རོ་དང་། གཟུགས་དང་། དྲིས་བྱས་པར་གྱུར་པ་དེ་དག་རྣམས་ཀྱང་རྗེས་སུ་དྲན་པར་བྱེད་དོ། །དེ་དག་རྣམས་ལ་རྣམ་པར་རྟོག་པར་བྱེད་དོ། །དེ་རྣམ་པར་རྟོག་པས་ཉེ་བར་བཅོམ་པར་གྱུར་པས་མཆོག་ཏུ་ཀུན་དུ་འདྲེས་པར་གྱུར་ནས་ཤིན་ཏུ་རྩུབ་པར་གྱུར་པ་རྣམས་ཀྱིས་ཤིན་ཏུ་སྡུག་བསྔལ་བར་གྱུར་པ་དང་ལྷན་ཅིག་པའི་ཡུལ་མི་འདོད་པ་མི་སྡུག་པ་ཡིད་དུ་མི་འོང་བ་རྣམས་དང་ལྷན་ཅིག་ཏུ་གནས་པར་བྱེད་དོ། །འདི་ནི་ཀུན་ཏུ་འདྲེ་བར་གནས་པ་ལྔ་པ་ཡིན་ཏེ། ཡུལ་གྱི་རྣམ་པར་རྟོག་པ་རྣམས་ཀྱིས་ཉེ་བར་བཅོམ་པར་གྱུར་ནས་ཀུན་དུ་འདྲེ་བར་གནས་པ་ཡིན་ནོ། །ཀུན་དུ་འདྲེ་བར་གནས་པ་རྣམས་ཐམས་ཅད་ཡོངས་སུ་སྤང་བར་ནུས་ཀྱི་ཡིད་ཀྱི་རྣམ་པར་རྟོག་པ་རྣམས་ནི་ཡོངས་སུ་སྤང་བར་མི་ནུས་སོ། །ཡུལ་དང་ཀུན་ནས་འདྲེ་བར་གྱུར་པ་ནི་བསམ་གཏན་སྒོམ་པར་བྱེད་པ་རྣམས་ཐམས་ཅད་ལ་ཤིན་ཏུ་བར་དུ་གཅོད་པར་བྱེད་པ་ཡིན་ནོ། །གང་གི་ཕྱིར་ཀུན་དུ་འདྲེས་པར་གནས་པ་ཐམས་ཅད་ནི་ཡོངས་སུ་སྤང་བར་ནུས་ལ། ཡུལ་གྱི་ཉེ་བར་ལོངས་སྤྱོད་པ་ལ་རང་གི་སེམས་རྩབ་ཧྲལ་ཅན་གྱིས་བསླང་བའི་ཀུན་ཏུ་རྟོག་པ་རྣམས་ཀྱིས་ཀུན་ཏུ་འདྲེ་བར་གནས་པ་རྣམས་ནི་སྤང་བར་མི་ནུས་ཏེ། བསམ་གཏན་དང་། སྙོམས་པར་འཇུག་པ་དང་། ཤིན་ཏུ་སྦྱངས་པ་དང་། ལེགས་པར་སྡོམ་པ་དང་། ཚུལ་བཞིན་དུ་ཡིད་ལ་བྱེད་པ་རྣམས་ཀྱིས་རྗེས་སུ་དྲན་པར་བྱེད་པ་རྣམས་ཀྱིས་ནི་མ་གཏོགས་པའོ། །དེ་ནས་དེའི་ཚེ་བཅོམ་ལྡན་འདས་འོད་སྲུང་དེས་ཚིགས་སུ་བཅད་པ་གསུངས་པ། ཇི་ལྟར། ཚུལ་བཞིན་མ་ཡིན་ཡིད་བྱེད་པས། །མེ་གང་ཀུན་དུ་སྤར་གྱུར་པ། །ཚུལ་བཞིན་མ་ཡིན་ཡིད་བྱེད་དེའི། །ཆར་གྱིས་རབ་ཏུ་འཇོམས་པར་བྱེད། །མུན་པ་ཡུན་རིང་གིས་བསླང་གང་། །མ་རིག་ལས་བྱུང་མི་རྣམས་ཀྱི། །དེ་ནི་ཅུང་ཟད་དུ་སྐྱེས་པའི། །ཤེས་རབ་མར་མེས་འཇིག་པར་བྱེད། །བློ་གྲོས་རྨོངས་པ་དམྱལ་བར་ནི། །ཆགས་དང་རྨོངས་པས་སྲེག་པར་བྱེད། །ཤེས་རབ་ཅན་ནི་འཇོམས་མིན་ཏེ། །མྱ་ངན་འདས་པའི་ལམ་དུ་འགྲོ། །ཤེས་རབ་སྣང་བས་ལུས་ཅན་གྱི། །བཅུ་གསུམ་པོ་རྣམས་འཇོམས་པར་བྱེད། །དེ་ཕྱིར་སྐྱོན་གཞོམ་{{page:{number:1462,folio:189b,volume:70}}}རྗེས་སུ་བཙལ། །ཤེས་དང་ཚུལ་ཁྲིམས་རྟག་བསྒོམས་པས། །ལུས་ཅན་རྣམས་ཀྱི་བཅུ་གསུམ་པོ། །རྩ་བ་མེད་པར་ཀུན་རབ་འཇོམས། །ཡེ་ཤེས་མེས་ནི་ཉོན་མོངས་པའི། །བུད་ཤིང་ཆེན་པོ་ཆེར་འབར་བྱེད། །དེ་ལྟར་ཀུན་དུ་འདྲེ་བར་གནས་པ་རྣམས་ནི་ཐམས་ཅད་ཀྱིས་གནས་སྐབས་ཐམས་ཅད་དུ་མི་བྱའོ། །ཁྱིམ་གྱི་གནས་ལས་ངེས་པར་བྱུང་བ་གཅིག་ཏུ་རྒྱུ་བར་གྱུར་པའི་དགེ་སྦྱོང་རྣམས་ཀྱིས་ཀུན་ཏུ་རྟོག་པའི་རང་བཞིན་ཅན་དུ་མི་བྱའོ། །ལེ་ལོ་ཅན་དུ་མི་བྱའོ། །གྲོང་དང་། གྲོང་ཁྱེར་དང་། གྲོང་ཆུང་དང་། ཚོང་འདུས་རྣམས་ཉམས་སུ་མྱོང་བར་བྱེད་པའི་རྣམ་པར་རྟོག་པའི་རང་བཞིན་ཅན་དུ་མི་བྱའོ། །སྤྲོ་བ་ཆེན་པོར་གྱུར་པས་ལྷན་ཅིག་ཏུ་གནས་པ་དང་། ལྟ་བ་ལ་ཆེད་ཆེར་མི་བྱ། སློབ་མ་སྡུད་པ་ལ་ཆེད་ཆེར་མི་བྱའོ། །སྡིག་པའི་གྲོགས་པོ་དང་འགྲོགས་པའི་རང་བཞིན་ཅན་དུ་མི་བྱའོ། །སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ལ་ཆེད་ཆེ་བར་གྱུར་ནས་མངོན་པར་ཞེན་པས་ཀུན་ཏུ་ཆགས་པར་གྱུར་པའི་སེམས་སུ་མི་བྱའོ། །འགྲོ་བ་དང་སྤྱོད་པ་རྣམས་ཀུན་དུ་མ་བསྡམས་པར་མི་བྱའོ། །སེམས་ཤིན་ཏུ་མྱུར་བར་བརྐམ་པར་མི་བྱའོ། །བསོད་སྙོམས་དང་། མལ་ཆ་དང་། སྟན་དང་། ནད་ཀྱི་རྐྱེན་སྨན་དང་། ཡོ་བྱད་རྣམས་ལ་མངོན་པར་དགའ་བར་མི་བྱའོ། །ཆོས་གོས་བཀྲ་བ་དང་། འཇོ་སྒེག་དང་། ཁྲུས་དང་། མཉེ་བསུག་དང་། སྒེག་ཆོས་སུ་བརྗོད་པའི་རང་བཞིན་ཅན་དུ་མི་བྱའོ། །ཐོག་མ་མེད་པའི་དུས་ནས་མུན་པའི་ཚོགས་སུ་གྱུར་པའི་ཉོན་མོངས་པའི་ཚོགས་འདི་དག་རྣམས་བསྲེག་པར་བྱ་ནུས་པ་མ་ཡིན་ན། ཀྱེ་མ་ཤིན་ཏུ་སྡུག་བསྔལ་བར་འགྱུར་བའི་འཁོར་བ་གང་ཡིན་པ་འདིར་འགྲོ་བ་ལྔའི་སྒོར་ཡུལ་དྲུག་གི་འོད་ཟེར་གྱི་རྣམ་པར་རྟོག་པས་སྡུག་བསྔལ་འབྱུང་བར་འགྱུར་བས་དེ་དག་རྣམས་དམྱལ་བ་དང་། ཡི་དགས་དང་། དུད་འགྲོ་རྣམས་སུ་ཉི་མ་རེ་རེ་ཞིང་བྱིས་པའི་སྐྱེ་བོ་འདི་དག་ཐམས་ཅད་ཐམས་ཅད་དུ་འཚེད་པར་བྱེད། སྲེག་པར་བྱེད། རྣམ་པར་རླག་པར་བྱེད་པས་སྡུག་བསྔལ་གྱི་རྒྱ་མཚོ་རྣམས་སུ་ལྷུང་བར་གྱུར་ཅིང་ཡང་དང་ཡང་དུ་དེ་ལྟར་འཇུག་པར་འགྱུར་ཡང་སྐྱོ་བ་སྐྱེ་བར་འགྱུར་བ་ཡང་མ་ཡིན་ནོ། །དེ་ལ་རྣམ་པ་དེ་ལྟ་བུའི་ཚུལ་ཁྲིམས་{{page:{number:1463,folio:190a,volume:70}}}རྣམས་ཡོངས་སུ་སྤངས་ནས་གང་ལྷར་སྐྱེས་པར་གྱུར་པ་རྣམས་ནི་མཆོག་ཏུ་བག་མེད་པར་རྒྱུ་བར་འགྱུར་རོ། །དེ་ཡང་ལྷའི་འཇིག་རྟེན་རྣམས་ལས་ཉམས་ནས་དེད་དཔོན་གྱི་མཆོག་ལས་དེ་བཞིན་དུ་དེད་དཔོན་དམྱལ་བ་དང་། ཡི་དགས་དང་། དུད་འགྲོའི་འགྲོ་བ་རྣམས་སུ་སྐྱེ་བར་འགྱུར་བས་ཤིན་ཏུ་སྡུག་བསྔལ་བར་གྱུར་པའི་འགྱོད་པའི་མེས་སྲེག་པར་བྱེད་དོ། །འདི་ལ་སྐྱོབ་པར་བྱེད་པ་རྣམས་ཀྱང་འགའ་ཞིག་ཀྱང་མེད་དོ། །བག་མེད་པར་གྱུར་པ་བརྒྱའི་བག་མེད་པ་རྣམས་ཀྱིས་ཉེ་བར་བཅོམ་པར་གྱུར་པས་འགྱོད་པའི་མེས་བསྲེགས་པར་གྱུར་ནས་དམྱལ་བ་དང་། ཡི་དགས་ཀྱི་ས་གཞིར་སྐྱེ་བར་འགྱུར་རོ། །དེའི་ཕྱིར་ཇི་སྲིད་དུ་འཆི་འཕོ་བའི་དུས་ཀྱི་སྣང་བ་འོངས་པར་མ་གྱུར་པ་དེ་སྲིད་དུ་དམ་པའི་ཆོས་ཡིད་ལ་བྱ་བའི་སྟེང་དུ་ཡང་སངས་རྒྱས་དགྲ་བཅོམ་པ་རྣམས་ཐམས་ཅད་ཀྱི་བསྟན་པ་གང་ཡིན་པ་འདི་ལ་དེ་དག་རྣམས་ཐམས་ཅད་ཉི་མ་རེ་རེ་ཞིང་ལན་ཅིག་མ་ཡིན། ཕྱོགས་གཅིག་མ་ཡིན་པར་བྱ་བ་ཁོ་ནའོ། །བག་མེད་པས་མཆོག་ཏུ་བག་མེད་པར་གྱུར་པ་གང་ཡིན་པའི་ལྷ་དེ་དག་རྣམས་ལྷར་སྐྱེས་པར་གྱུར་པ་ནི་མིར་གྱུར་པ་ཐམས་ཅད་ཀྱིས་ཀྱང་ཚུལ་ཁྲིམས་ལེགས་པར་བསྒོམས་ཤིང་ལེགས་པར་ལས་སུ་བྱས་པ་དང་། སེམས་བཟང་པོར་བྱས་པར་གྱུར་པས་དེ་ཤི་ནས། སྐྱེས་བུ་ལུས་ཞིག་པར་གྱུར་ཏེ། ཤི་བའི་འོག་ཏུ་ལྷ་རྣམས་སུ་སྐྱེའོ། །ཅི་བདག་ཅག་རྣམས་ལས་ཆུང་ངུན་གྱིས་སྐྱེས་པ་ཞིག་ཡིན་ནམ་ཞེས་དེ་ལྷ་རྣམས་ཀྱིས་ཤེས་པ་མ་ཡིན་པ་དེ་དག་བསྟན་པར་བྱ་བའི་དོན་དུ་ཆོས་བཅུ་གསུམ་པོ་འདི་གསུངས་པ་ཡིན་ནོ། །མིའི་འཇིག་རྟེན་པའི་སྐྱེས་བུ་རྣམས་དང་ལྷ་རྣམས་ཕན་ཚུན་དུ་རྒྱུར་གྱུར་པ་ཡིན་ཏེ། ལྷ་རྣམས་དང་སྐྱེས་བུ་རྣམས་ཀྱང་ཚུལ་ཁྲིམས་དང་ལྡན་པ་ནི་ཤི་ནས་ལྷར་སྐྱེའོ། །ལྷའི་བག་མེད་པ་རྣམས་ཤི་འཕོས་ནས་མི་རྣམས་སུ་སྐྱེའོ། །དེ་ལ་རྒྱུ་འདི་དག་རྣམས་ཀྱིས་ལྷ་དང་མི་རྣམས་ལ་ཕན་པ་དང་། བདེ་བ་དང་། མཐར་མྱ་ངན་ལས་འདའ་བར་འགྱུར་བ་དང་། འཇིག་རྟེན་པའི་ཕན་པ་རྣམས་ཀྱང་མཛད་པའི་བཅོམ་ལྡན་འདས་འོད་སྲུང་དེས་མདོ་འདི་དག་གསུངས་པ་ཡིན་ནོ། །དེ་ནས་མུ་སུ་ལུན་དྷ་ལ་སོགས་པའི་ལྷ་དེ་དག་རྣམས་འདོད་པ་ལ་མཆོག་{{page:{number:1464,folio:190b,volume:70}}}ཏུ་ཡིད་བྱུང་བར་གྱུར་པས་འདོད་པ་རྣམས་མ་ཡིན་ཞིང་འདོད་པའི་མཐའ་ལ་ཡང་མི་འཇུག་གོ། །བཅོམ་ལྡན་འདས་དང་བཅོམ་ལྡན་འདས་ཀྱི་མཆོད་རྟེན་དེ་ལ་ཡང་རབ་ཏུ་དང་བའི་ཡིད་དང་ལྡན་པའི་མགོ་བོས་ཕྱག་འཚལ་ནས་ཐམས་ཅད་ཇི་ལྟར་འོངས་པ་དེ་ལྟར་ཕྱིར་སོང་ངོ་། །བཅོམ་ལྡན་འདས་འོད་སྲུང་གི་མདོ་རྫོགས་སོ།། །།མདོ་དྲུག་པ་དང་ཚོགས་པ་རྒྱུ་བ་ན་རྣམ་པར་རྒྱུ་བའི་ས་ཡང་རྫོགས་སོ།། །།དེ་ནས་ལྷ་དེ་དག་རྣམས་བཅོམ་ལྡན་འདས་འོད་སྲུང་གི་མཆོད་རྟེན་དེ་ལས་ཕྱིར་འོངས་པར་གྱུར་པ་གང་གི་ཚེ་དེ་མུ་སུ་ལུན་དྷ་ལ་འདྲིའོ། །ལྷ་ཇི་ལྟར་རྣམ་པ་གང་གིས་ཁྱོད་ཀྱིས་མཆོད་རྟེན་དེ་མཐོང་། དེ་ནས་ལྷ་དེ་རྣམས་ཀྱི་དྲུང་ནས་ཐོས་པར་གྱུར་ནས་མུ་སུ་ལུན་དྷ་དེས་འདི་སྐད་ཅེས་སྨྲས་ཏེ། ངས་རྣམ་པ་གང་དག་དང་། རྒྱུ་མཚན་དང་བཅས་པས་མཆོད་རྟེན་དེ་དག་མཐོང་བར་གྱུར་པ་ཇི་ལྟ་བ་བཞིན་དུ་མཉན་པར་གྱིས་ཤིག། དེ་ལ་སྔོན་ལྷའི་འཇིག་རྟེན་དུ་ང་སྔོན་སྐྱེས་ནས་བག་མེད་པ་སྤྱོད་པ་ཡུལ་ལ་ཆེད་ཆེར་བྱེད་པ་འདོད་པ་ལྔའི་ཞགས་པས་ཀུན་ནས་བཅིངས་པར་གྱུར་པས་ངས་འཐབ་བྲལ་དེ་དག་རྣམས་ཐམས་ཅད་ཕྱིར་ཞིང་ལྟ་བར་བྱེད་དེ། རྩེ་བར་གྱུར་ཅིང་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་ལྡན་པས་རྩེ་བ་དང་ཀུན་ཏུ་སྤྱོད་པར་བྱེད་དེ། ནགས་ནས་ནགས་དང་། རི་བོའི་ངོས་ནས་རི་བོའི་ངོས་རྣམས་དང་པད་མའི་རྫིང་བུ་ནས་པད་མའི་རྫིང་བུ་དང་། བུང་བ་རྒྱ་ཆེ་བ་ནས་བུང་བ་རྒྱ་ཆེ་བར་ལྷ་མོ་བརྒྱ་སྟོང་དུ་མས་ཡོངས་སུ་བསྐོར་བ་དེ་བཞིན་དུ་རྒྱན་དང་ཆ་བྱད་དང་ལྡན་པའི་ལྷ་བརྒྱ་སྟོང་གིས་ཀུན་དུ་གང་བར་གྱུར་པས་མདུན་ན་གར་བྱེད་པར་གྱུར། གླུ་ལེན་པར་གྱུར། རྒོད་པར་བྱེད་པར་གྱུར། འགྱིང་བར་བྱེད་པར་གྱུར་པས་ཡོངས་སུ་བསྐོར་བས་ལྷའི་འཇིག་རྟེན་འདི་ཐམས་ཅད་དུ་བདག་ཅག་འགྲོ་སྟེ། ཡུལ་རྣམས་ལ་དད་ཆེ་བར་གྱུར་པ། འདོད་པའི་ཡོན་ཏན་ལྔ་ལ་དགའ་བའི་སྲེད་པས་འཁྲིད་པར་གྱུར་པ་སྟེ། དེ་ལ་དེ་དག་ངོམས་པ་མེད་པར་གྱུར་ནས་འགྲོ་བ་དང་། སྤྱོད་པར་བྱེད་པའི་འགྲོས་ཐོགས་པ་མེད་པར་གྱུར་པ་ལ་འདི་ལྟ་སྟེ། ཆུ་ལ་ངང་པའི་རྒྱབ་ནས་ངང་པའི་རྒྱབ་དང་། ཀཱ་རཎ་ཌ་བའི་རྒྱབ་ནས་ཀཱ་རཎ་ཌ་བའི་རྒྱབ་དང་། བལ་ལཱི་ནིའི་རྒྱབ་ནས་བལ་ལཱི་ནིའི་རྒྱབ་དང་། པད་མའི་{{page:{number:1465,folio:191a,volume:70}}}ནང་ནས་པད་མའི་ནང་དང་། རླབས་ནས་རླབས་གཞན་རྣམས་ལ་ཡང་ང་རྩེ་བར་བྱེད་དེ། ཇི་ལྟར་འདོད་པར་འདོད་པ་རྣམས་ལ་སྤྱོད་པ་ཐམས་ཅད་དུ་འབྱིང་བ་མེད་པར་འགྲོ་བ་ཐམས་ཅད་དུ་འགྱིང་བ་དང་། རྒོད་པ་དང་བཅས་པ་མཆོག་ཏུ་དགའ་བའི་ཡིད་ཀྱིས་བདག་རྒྱུའོ། །དེ་བཞིན་དུ་ཡང་བདག་གལ་ཏེ། དགའ་བ་བརྒྱས་རྩེ་བའི་དབང་དུ་བྱས་ནས་བདག་ཉིད་རང་ཐང་གི་གཤོང་ན་ལེགས་པར་གནས་པར་གྱུར་པ་ལ་ལྷ་བརྒྱ་སྟོང་གིས་ཡོངས་སུ་བསྐོར་ནས་བདག་རྩེ་སྟེ། རི་ནས་རི། རི་བོའི་རྩེ་ནས་རི་བོའི་རྩེ། ཕུག་ནས་ཕུག་ཏུ། སྐྱེད་མོས་ཚལ་ནས་སྐྱེད་མོས་ཚལ། རི་ཁྲོད་ནས་རི་ཁྲོད་དུའོ། །དེ་ཁོ་ན་བཞིན་དུ་ང་ཐམས་ཅད་དུ་ཐོགས་པ་མེད་པར་འགྲོ་བས་རྣམ་པར་སྤྱོད་པ་ཡིན་ནོ། །དེ་བཞིན་དུ་ནམ་མཁའ་ལ་ཡང་ཁང་པ་བརྒྱ་སྟོང་གིས་ཡོངས་སུ་བསྐོར་བར་གྱུར་ནས་ལྷ་བརྒྱ་སྟོང་གིས་གང་བས་རོལ་མོའི་སྒྲ་དང་། གར་དང་། གླུ་དང་། དགོད་པ་དང་། འགྱིང་བ་དང་། ལྷན་ཅིག་ཏུ་ལྷའི་འཇིག་རྟེན་འདི་མ་ལུས་པར་རྩེ་བར་གྱུར་པས་མཐོང་སྟེ། ཡུལ་གྱི་ཆ་དཔེ་མེད་པར་གྱུར་པ་རིན་པོ་ཆེ་བདུན་དང་ལྡན་པ་དེའི་འོད་ཀྱིས་ཉེ་བར་མཛེས་པར་གྱུར་པའི་ཡུལ་གྱི་ཆ་དང་། དེ་བཞིན་དུ་རིའི་རྩེ་མོ་རྣམས་ལས་གཞན་དུ་ཡང་མཐོང་བ་པད་མ་བརྒྱ་སྟོང་དུ་མ་སྐྱེས་པའི་ཀླུང་རྣམས་ཀྱིས་ལེགས་པར་རྣམ་པར་ཕྱེ་བའི་ཕྱོགས་ཀྱི་ཆ་དང་། དེ་ཁོ་ན་བཞིན་དུ་ངས་ཡང་མཐོང་བ་ལྷའི་ཚོགས་ཀྱིས་ཡོངས་སུ་བསྐོར་བར་གྱུར་ནས་ནམ་མཁའི་དཀྱིལ་ན་ལེགས་པར་གནས་པ། འདོད་པའི་ཡོན་ཏན་ཐམས་ཅད་དང་ལྡན་པ། ལྷའི་འཇིག་རྟེན་འདི་རྒྱ་ཆེན་པོར་ཁང་བུ་བརྒྱ་སྟོང་གིས་ཡོངས་སུ་བསྐོར་བར་གྱུར་ནས་ཐམས་ཅད་ལ་ཀུན་ཏུ་ཐོགས་པ་མེད་པར་ང་འགྲོ་བར་བྱེད་དེ། ཆུ་དང་ཐང་དང་། དེ་བཞིན་དུ་ནམ་མཁའ་དང་གསུམ་ལ་ཡང་དེ་ལྟར་རྩེ་བར་གྱུར་པ་ན་འགའ་ཞིག་ན་བདག་གིས་རིང་བ་ནས་མཐོང་བར་གྱུར་པ་ལ་འོད་ཟེར་དེ་དག་རྣམས་ཐམས་ཅད་ཟིལ་གྱིས་གནོན་པར་བྱེད་པའི་འོད་ཟེར་དྲུག་གི་རང་བཞིན་གྱི་རིར་གྱུར་པ། ནམ་མཁའི་དཀྱིལ་བརྟོལ་བར་གྱུར་ནས་རབ་ཏུ་འབར་བར་བྱེད་དེ། དེ་ལས་ངའི་ངོ་མཚར་བ་འཕངས་པའི་ཡིད་མཉམ་པར་མ་བཞག་པར་གྱུར་པས་འདི་སྙམ་དུ་སེམས་པར་གྱུར་ཏེ། རྨད་དུ་བྱུང་{{page:{number:1466,folio:191b,volume:70}}}བ་གཞན་འདི་དག་རྣམས་ཅི་ཞིག་མཐོང་བར་གྱུར་ན་ང་རང་ཁང་བུའི་ཕྲེང་བ་རྣམས་ཀྱིས་ཡོངས་སུ་བསྐོར་བར་གྱུར་པས་རིངས་པ་ཉིད་དུ་ནམ་མཁའ་ལས་གང་ནས་འོད་ཟེར་དྲུག་པོ་དེ་དག་མཐོང་བར་གྱུར་པ་དང་དེར་ཕྱིན་པར་འགྱུར་རོ། །ཕྱིན་པར་གྱུར་ནས་ཀྱང་འོད་དེ་དག་རྣམས་ཀྱི་དྲུང་དུ་བདག་ཅག་ཁང་པ་ཐམས་ཅད་དང་བཅས་པ་རྣམས་ལྷན་ཅིག་ཏུ་ནམ་མཁའི་དབྱིངས་ལས་ལྟུང་བར་གྱུར་ནས་ས་གཞི་ལ་རབ་ཏུ་ལྟུང་ངོ་། །འོད་ཀྱང་ཉམས་པར་གྱུར་ནས་དེ་ལ་ང་འདི་སྙམ་དུ་སེམས་པར་གྱུར་ཏེ། འདི་ཅི་ཞིག་ཡིན་པར་གྱུར་ན། ཅི་རང་ཉིད་ཀྱི་གཟི་བརྗིད་ཡིན་པར་འགྱུར་རམ། གང་གིས་བདག་ཅག་ལྷའི་ཚོགས་རྣམས་ཐམས་ཅད་དང་བཅས་པ་ནམ་མཁའི་དཀྱིལ་ནས་ལྟུང་བར་གྱུར་ཅིང་འོད་ཀྱང་ཀུན་ནས་ཉམས་པར་བྱས་པར་གྱུར་ཏོ། །དེ་ལ་བདག་གིས་དེ་ལྟར་བསམས་པ་དང་། འདུལ་བར་གྱུར་པ་ཡང་རྣམ་པར་ཡངས་པ་ཞེས་བྱ་བའི་མིང་ཅན་གྱི་ལྷ་ཤིན་ཏུ་སྔ་བ་ན་སྐྱེས་པར་གྱུར་པ་དེ་ལ་ཡང་དོན་འདི་དག་རྣམས་དྲིས་སོ། །དེས་བརྗོད་པར་གྱུར་པ་འདི་དག་ནི་ལྷའི་ཞལ་སྔ་ནས་ཀྱང་མ་ཡིན་ལ་འདི་དག་ནི་ཡུལ་གྱི་སྐྱོན་ཡང་མ་ཡིན་ཞིང་བར་ཆད་རྣམས་འབྱུང་བར་འགྱུར་བ་ཡང་མ་ཡིན་གྱི། གང་གིས་ཁྱོད་ལྷའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་བ་རྣམས་ནམ་མཁའི་དཀྱིལ་ནས་ལྷུང་བར་གྱུར་པ་གང་ཡིན་པ་དེ་དག་གི་རྒྱུ་མཚན་རྣམས་ཉོན་མཛོད་དང་། གཞན་ཡང་སྔོན་ལྷ་རྣམས་ཀྱི་བདག་པོར་གྱུར་པ་གང་ཡིན་པ་དེ་དག་རྣམས་ཀྱང་གནས་འདིར་ཆུད་ཟོས་པར་གྱུར་ཏེ། ཤིན་ཏུ་ཡང་ནམ་མཁའི་དཀྱིལ་ནས་ལྷུང་བར་གྱུར་ཏོ། །ཁྱོད་ཀྱང་ཐོས་པ་དང་མི་ལྡན་པའི་རྒྱུས་ཁྱོད་ཀྱིས་མི་ཤེས་པས་ཡུལ་ཕྱོགས་འདི་དག་ཏུ་འོད་ཟེར་དེ་དག་རྣམས་ལས་རྒྱལ་བར་མི་ནུས་པས་ལྷུང་བར་གྱུར་པ་ཡིན་ནོ། །དེ་ཉིད་ཀྱི་རྒྱུ་མཚན་དེ་དག་རྣམས་བདག་གིས་མངོན་པར་བརྗོད་པར་བྱའོ། །དེ་དག་རྣམས་ཀྱི་རྒྱུ་གང་ཡིན་པ་དང་གནས་དེ་དག་ནི་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་གང་དག་ལྷ་རྣམས་ཀྱི་ཡང་ལྷར་གྱུར་པ་འཇིག་རྟེན་ཐམས་ཅད་ཀྱི་དེ་ཁོ་ན་རིག་པར་གྱུར་པ་དེ་དག་རྣམས་ཀྱིས་ཚོགས་པ་རྒྱུ་བ་ན། རྣམ་པར་རྒྱུ་བའི་ལྷ་རྣམས་ཀྱིས་འདིར་ལྷ་དང་མི་{{page:{number:1467,folio:192a,volume:70}}}རྣམས་ལ་ཕན་པར་འགྱུར་བའི་མཆོད་རྟེན་དྲུག་མཛད་པ་ཡིན་ལ། མཆོད་རྟེན་དགེ་སྦྱོང་རྣམས་ཀྱིས་བསྒྲུབ་པར་མི་ནུས་པ་དེ་དག་རྣམས་ཀྱི་རིམ་པ་བསྒྲུབ་པ་དེ་དག་ནི་རྒྱུ་གང་གི་ཕྱིར་དེ་དག་རྣམས་ཀྱི་དྲུང་ན་ཆེས་ཁྱད་པར་དུ་འཕགས་པར་གྱུར་པ་གཞན་ནི་འགའ་ཞིག་ཀྱང་མེད་པའི་ཕྱིར་ན། དེ་དག་རྣམས་ཀྱི་མཆོད་རྟེན་འདི་དག་རྣམས་ནི་འགོང་བར་བྱར་མི་ནུས་སོ། །རྒྱུ་འདིས་ན་ཁྱོད་ཀྱང་ལྷུང་བར་འགྱུར་བ་ཡིན་ཞེས་ང་ལ་རབ་ཏུ་རྣམ་པར་ཡངས་པ་དེས་བརྗོད་དོ། །དེ་ན་ཅི་ཞིག་ཀུན་ཏུ་གནས་པར་གྱུར་པ་ཡིན། དེས་ང་ལ་ཡང་བརྗོད་པ་དེ་དག་རྣམས་དང་མཚུངས་པར་གྱུར་པའི་དཀའ་ཐུབ་ནི་འཁོར་བ་ན་འགའ་ཞིག་ཀྱང་ཡོད་པ་མ་ཡིན་ཏེ། དེ་དག་རྣམས་ནི་ཐམས་ཅད་མཁྱེན་པ་ཐམས་ཅད་གཟིགས་པར་གྱུར་པ་དེ་དག་གིས་འདོད་པ་རྣམས་ཀྱི་ཉེས་དམིགས་མངོན་པར་མཁྱེན་ཅིང་། འཁོར་བའི་སྡུག་བསྔལ་རྣམས་ཀྱང་མཁྱེན་པར་གྱུར་ནས་བསྐལ་པ་གྲངས་མེད་པ་གསུམ་དུ་ཕ་རོལ་ཏུ་ཕྱིན་པ་དྲུག་པོ་རྣམས་ལ་དཀའ་ཐུབ་སྤྱད་པས། ཐམས་ཅད་མཁྱེན་པ་ཐོབ་པར་གྱུར་ནས་ཡོངས་སུ་མྱ་ངན་ལས་འདས་པར་གྱུར་པ་ནི་ཤིན་ཏུ་མདོར་བསྡུས་པ་ཡིན་ནོ། །གལ་ཏེ་ཁྱེད་རྣམས་ཉན་པར་འདོད་ན་ཚོགས་པ་རྒྱུ་བ་ན་རྒྱུ་བའི་ས་ན་གནས་པའི་མཆོད་རྟེན་དེ་དག་ལ་བལྟ་བར་གྱིས། དེ་ནས་རྣམ་པར་ཡངས་པ་དེའི་དྲུང་ནས་ཚིག་འདི་དག་རྣམས་ཐོས་པར་གྱུར་ནས་ང་ངོ་མཚར་བས་ཆད་ཆེ་བར་གྱུར་པ་ལ་མ་མཐོང་བ་དང་། ཟིལ་གྱིས་མནན་པར་ཡང་གྱུར་ནས་རྣམ་པར་ཡངས་པ་དེ་དང་ལྷན་ཅིག་ཏུ་དང་། ལྷ་གཞན་རྣམས་དང་ཡང་མཆོད་རྟེན་དེ་དག་རྣམས་སུ་རབ་ཏུ་བརྒྱུས་པར་གྱུར་ཅིང་གང་གིས་བདག་ཅག་འཁོར་བ་ལས་སྒྲོལ་བའི་ཆོས་ཀྱང་ཐོས་སོ། །ཐབས་འདི་དག་རྣམས་ཀྱིས་མཆོད་རྟེན་འདི་མཐོང་བར་གྱུར་པ་དང་། གང་བཅོམ་ལྡན་འདས་དེ་དག་གིས་བསྟན་པའི་ལྷ་དང་མི་རྣམས་ལ་ཕན་པར་གྱུར་པ་འདི་དག་རྣམས་ཀྱང་ཐོས་སོ། །དེ་ནས་ལྷ་དེ་དག་རྣམས་ཀྱིས་འཐབ་བྲལ་བའི་མངའ་བདག་དེའི་ཚིག་རྣམས་ཐོས་པར་གྱུར་ནས་གང་ཡང་ས་གཞན་དག་པ་རྣམས་ནི་དེ་དག་རྣམས་སུ་ལེགས་པར་ཉེ་བར་སོང་ངོ་། །མུ་སུ་ལུན་དྷ་ཡང་རང་གི་ས་ལ་རབ་ཏུ་ཞུགས་པར་གྱུར་ཏོ། །མཆོད་རྟེན་རྟོགས་པ་རྫོགས་སོ།། །།{{page:{number:1468,folio:192b,volume:70}}}གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་འཐབ་བྲལ་བ་རྣམས་ཀྱི་ལས་ལ་ཀུན་ཏུ་ལྟ་བར་བྱེད་དོ། །དེས་འཐབ་བྲལ་བ་རྣམས་ཀྱི་ས་རབ་ཏུ་རྣམ་པར་འདྲེས་པའི་ཁོར་ཡུག་ན་རྒྱུ་བ་ཞེས་བྱ་བ་ཇི་ལྟ་བ་བཞིན་དུ་ཡོད་པ་ཐོས་པ་ལས་བྱུང་བའི་ཤེས་རབ་ཀྱིས་མཐོང་བར་གྱུར་ཏེ་དེར་ལས་གང་དག་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་བ་ཇི་ལྟར་གང་དག་གིས་ཤེས་རབ་ཀྱིས་དགེ་བ་རྣམས་ལ་སྤྱོད་པ་དགེ་ཞིང་བདེ་ལེགས་སུ་གྱུར་པས་སྲོག་གཅོད་པ་དང་མ་བྱིན་པར་ལེན་པ་ཡང་སྤངས་པར་གྱུར་པ་རྣམས་ནི་སྔར་བཞིན་ཏེ། འདོད་པ་ལས་ལོག་པར་གཡེམ་པ་ཡང་རྣམ་པ་ཐམས་ཅད་དུ་ཡོངས་སུ་སྤངས་པར་གྱུར་པ་ལ་འདི་ལྟ་སྟེ། ནགས་སུ་སོང་བར་གྱུར་པ་ན་ཡང་གང་གི་ཚེ་བྱ་རྣམས་འདོད་པ་གསལ་བར་བྱེད་པ་སྙན་པར་སྒྲོགས་པ་པོ་སྒྲ་སྙན་པ་དང་ལྡན་པ་རྣམས་མཐོང་བར་གྱུར་ལ། དེ་ཡང་མཆོག་ཏུ་འདོད་པ་སྐྱེད་པར་བྱེད་པའི་ཚིག་རྣམས་འདོན་པར་བྱེད་པ་དང་ཕྱི་བཞིན་འབྲང་བར་ཡང་ངང་མོ་དག་རྣམ་པར་རྒྱུའོ། །རྣམ་པ་སྣ་ཚོགས་པའི་ཁ་དོག་གི་སྒྲོ་དང་ལྡན་པ་སྐྱེ་བོ་ཐམས་ཅད་ཀྱི་ཡིད་འཕྲོག་པར་གྱུར་པའི་འདོད་པ་སྐྱེད་པར་བྱེད་པ་དེ་དག་རྣམས་ཀུན་ཏུ་མཐོང་བར་གྱུར་ནས་ཀྱང་ཡིད་ལ་སྒོམ་པར་མི་བྱེད་དོ། །རྣམ་པར་རྟོག་པར་མི་བྱེད་དོ། །དེ་རྣམ་པ་དེ་སྲིད་དུ་ཚུལ་ཁྲིམས་རྣམ་པར་དག་པར་གྱུར་པ་ཡིན་ན། འདོད་པ་ལ་ལོག་པར་གཡེམ་པ་ཉིད་ཅིའི་ཕྱིར་ན་བྱེད་པར་འགྱུར། འདོད་པ་ལ་ལོག་པར་གཡེམ་པ་རྣམས་རྣམ་པར་སྤོང་བར་བྱེད་པ་པོ་ཡོངས་སུ་དག་པའི་ཚུལ་ཁྲིམས་དང་ལྡན་པ་རྣམས་ནི་ལུས་ཞིག་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་རྣམ་པར་འདྲེས་པའི་ཁོར་ཡུག་ན་རྒྱུ་བའི་ས་འདིར་སྐྱེའོ། །དེར་སྐྱེས་པ་ཡང་འདོད་པའི་ཡོན་ཏན་ཐམས་ཅད་ཀྱིས་ཆེས་སྟོབ་པར་གྱུར་པ་བདེ་བའི་ཆུ་བོ་རྒྱ་ཆེན་པོ་རྣམས་འཇུག་པར་གྱུར་པ་གང་ཡང་དགའ་བར་འགྱུར་བའི་གསེར་དང་རིན་པོ་ཆེ་བཻ་ཌཱུརྱ་དང་དུང་དང་ཨིན་དྲ་ནཱི་ལ་དང་། པད་མ་དམར་པོའི་ལྗོན་ཤིང་གིས་ཉེ་བར་མཛེས་པ། འབབ་ཆུ་དང་ཆུ་ཀླུང་དང་རྫིང་བུ་སྣ་ཚོགས་པས་ཀུན་ཏུ་གང་བར་གྱུར་པ་གང་གིས་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་འདི་སྟེན་པར་བྱེད་པ། ནགས་དམར་པོ་ཞེས་བྱ་བའི་{{page:{number:1469,folio:193a,volume:70}}}ནགས་ཡིན་ཏེ་ནགས་གང་ལ་ལྷ་རྣམས་རབ་ཏུ་དགའ་བར་འགྱུར་བའོ། །དེའི་ཚེ་ལྗོན་ཤིང་དེ་དག་རྣམས་ཀྱི་འོད་ཀྱིས་སྣ་ཚོགས་པའི་ཁ་དོག་ཏུ་གྱུར་ཅིང་རིན་པོ་ཆེ་སྣ་ཚོགས་པ་རྣམས་ཀྱི་འོད་ཀྱིས་བརྒྱན་པ་དང་ཆ་བྱད་སྣ་ཚོགས་འཛིན་པར་ཡང་གྱུར་ནས་གང་གི་ཚེ་ནགས་དེ་ན་རབ་ཏུ་དགའ་བར་འགྱུར་རོ། །ཤིང་དེ་དག་རྣམས་ཀྱི་འོད་དེ་དག་གིས་ཀྱང་ཉེ་འཁོར་དུ་རིན་པོ་ཆེ་མཆོག་རྣམས་དང་ལྡན་པར་འགྱུར་རོ། །ནགས་དེ་ཡང་པད་མ་རཱ་གའི་ནགས་དང་ཀར་ཀེ་ཏའི་ནགས་སུ་གྱུར་པ་ཁ་དོག་དང་རེག་བྱ་ཡང་བདེ་བར་གྱུར་པ་དང་ཁ་དོག་དེ་དག་དང་ལྡན་པའི་ཤིང་དེ་དག་རྣམས་ལ་དྲིལ་བུ་གཡེར་ཁའི་སྒྲ་སྒྲོགས་པ་དང་མུ་ཏིག་གི་དྲ་བས་གཡོགས་པར་གྱུར་པ་ཤིང་དེ་དག་རྣམས་ལ་ཇི་ལྟར་འདོད་པའི་འབྲས་བུ་དང་ལྡན་པ་ཇི་ལྟར་འདོད་པའི་བཏུང་བ་འབབ་པ་ཇི་ལྟར་འདོད་པས་འགྲོ་བར་འགྱུར་རོ། །གང་ལ་ལྷ་དེ་དག་རྣམས་དགའ་བར་འགྱུར་བ་དེ་ལ་སེམས་བསྐྱེད་པ་དང་ལྷན་ཅིག་ཉིད་དུ་ཤིང་དེ་དག་རྣམས་ཉིད་ལས་འབྱུང་བར་འགྱུར་ཏེ་སྣ་ཚོགས་པའི་རྔ་དང་རོལ་མོའི་སྒྲ་ཀུན་ཏུ་སྒྲོགས་པའི་ཡལ་ག་རྣམས་ལ་འགྲོའོ། །ཉེ་འཁོར་ཀུན་ཏུ་སྣང་བར་བྱེད་པའི་འདབ་མ་དང་ཡལ་ག་དང་ལོ་མ་དང་ཚིའུ་པ་རྣམས་ལ་ལྷའི་བུ་མོའི་ཚོགས་ཀྱིས་ཡོངས་སུ་བསྐོར་བར་གྱུར་ནས་དེ་དག་རྣམས་ནམ་མཁའ་ལ་ཉེ་བར་འཕགས་པའི་ཤིང་དེ་དག་རྣམས་ཉི་མ་མང་པོ་རྣམས་བཞིན་དུ་ནམ་མཁའ་ཐམས་ཅད་དེ་དག་གིས་རྣམ་པར་སྣང་བར་བྱེད་དོ། །གཞན་ཡང་མདོག་དམར་པོར་གྱུར་པའི་ཤིང་དེ་དག་རྣམས་ཉིད་ལས་བཞོན་པ་འབབ་པའི་ཆར་རྣམས་ཀྱིས་དེ་དག་ཆར་བཞིན་དུ་ནམ་མཁའི་ཡུལ་མ་ལུས་པ་རྣམ་པར་མཛེས་པར་བྱེད་དོ། །དྲིལ་བུ་གཡེར་ཁའི་སྒྲ་སྒྲོགས་པ་དང་མཐོ་རིས་ཀྱི་བྱ་ཡང་རྒྱུ་ཞིང་སྒྲ་འདོན་པར་གྱུར་པ་རྣམས་དང་འཇོ་སྒེག་པའི་རྨ་བྱའི་སྒྲས་ཉེ་བར་བསྒོས་པ་རྣམས་ཀྱིས་ལེགས་པར་རྟོགས་པ་བཞིན་དུ་ནམ་མཁའ་མ་ལུས་པ་རྣམས་རྣམ་པར་མཛེས་པར་བྱེད་དོ། །དེ་ནས་ལྷ་དེ་དག་རྣམས་ཤིང་དེ་དག་རྣམས་མངོན་དུ་བྱས་པ་ལ་ལེགས་པར་བརྟེན་པར་གྱུར་ནས་མངོན་དུ་ལེགས་པར་མཐོང་བ་སྣ་ཚོགས་ཀྱིས་ཡོངས་སུ་བསྐོར་བ་ཕན་ཚུན་དུ་གྲོགས་ཀྱི་བྱ་བ་དང་ལྡན་པ་རྒྱགས་པ་ལ་དོན་གཅིག་པར་གྱུར་པ་ཇི་ལྟར་ཕན་པར་འགྱུར་བའི་ལས་རྣམས་ལ་ལོངས་སྤྱོད་པར་བྱེད་དོ། །{{page:{number:1470,folio:193b,volume:70}}}རྒྱགས་པར་གྱུར་པའི་བུ་མོ་བརྒྱ་སྟོང་དུ་མའི་ཚོགས་ཀྱིས་ཡོངས་སུ་བསྐོར་ནས་གླུ་དང་རྔ་སྒྲ་དང་རོལ་ཆ་དང་ལྷན་ཅིག་རང་དབང་དུ་ལྷ་དེ་ནམ་མཁའི་དཀྱིལ་དུ་འཕགས་པར་གྱུར་པ་ན། དེ་དག་གི་སྔོན་ན་ལྗོན་ཤིང་དེ་དག་རྣམས་ལམ་སྟོན་པར་བྱེད་པ་པོ་བཞིན་དུ་འགྲོའོ། །དེ་ནས་ལྷ་དེ་དག་འདི་སྙམ་དུ་སེམས་ཏེ་ལྗོན་ཤིང་དེ་དག་རྣམས་གང་ལ་ཡང་བདག་གིས་ཞོན་པར་ནི་མ་གྱུར་ཏོ། །སེམས་སྐྱེས་པར་གྱུར་པ་ཙམ་ཉིད་ན་ལྗོན་ཤིང་དེ་དག་རྣམས་ལྷ་རྣམས་ཞོན་པའི་དབང་དུ་བྱས་ནས་ལྗོན་ཤིང་དེ་དག་རྣམས་སྡོད་པར་གྱུར་ཏོ། །དེ་ནས་ལྷ་དེ་དག་རྣམས་ལྗོན་ཤིང་དེ་དག་རྣམས་ལ་ཞོན་པར་བྱེད་དེ་ཁ་ཅིག་ནི་ཡལ་ག་ལ་ལེགས་པར་གནས་ནས་དགའ་བར་བྱེད་ལ་དེ་དག་ཇི་ལྟར་འདོད་པ་བཞིན་དུ་འགྱུར་རོ། །ཇི་ལྟར་ཡང་ཡལ་ག་དག་ལ་པད་མའི་རྫིང་བུ་རབ་ཏུ་འབྱུང་བར་འགྱུར་ཏེ་དེ་དག་སེམས་བསྐྱེད་པ་ཙམ་ཉིད་ན་པད་མའི་རྫིང་བུ་དེ་དག་རྣམས་རབ་ཏུ་འབྱུང་བར་འགྱུར་བ་གང་ལ་ལྷ་དེ་དག་རྣམས་འཁོར་དང་བཅས་པ་དགའ་བར་བྱེད་པ་དང་། ཀུན་ཏུ་སྤྱོད་པར་ཡང་བྱེད་དོ། །དེ་དག་འཁོར་དང་བཅས་པ་རྣམས་རྒྱགས་ཤིང་འདོད་པ་ཐམས་ཅད་ཀྱིས་བདེ་བར་གྱུར་པས་ལྷ་རྣམས་ཡལ་ག་ལ་སོང་བར་གྱུར་ནས་ནགས་དམར་པོ་ན་དགའ་བར་བྱེད་དོ། །གཞན་ཡང་ལྷ་གང་དག་གང་ལ་གསེབ་ཏུ་སོང་བར་གྱུར་པ་དེ་དག་རྣམས་ཀྱང་གང་དེ་ཁོ་ན་བཞིན་དུ་འགྱུར་རོ། །དེ་བཞིན་དུ་ཁ་དོག་དེ་དག་རྣམས་ལ་ཁྱིམ་དང་ཁང་བུ་འདི་དག་རབ་ཏུ་འབྱུང་བར་གྱུར་ཏོ། །དེས་སེམས་བསྐྱེད་པ་ཙམ་ཉིད་ན་ཁྱིམ་དེ་དག་ཏུ་རབ་ཏུ་འབྱུང་བ་ཡིན་ཏེ། རིན་པོ་ཆེ་སྣ་ཚོགས་པ་རྣམས་ཀྱིས་རྣམ་པར་བཀྲ་བར་གྱུར་པའི་ཆ་ཤས་དགའ་བར་གྱུར་པའི་དྲིལ་བུ་གཡེར་ཁའི་དྲ་བ་རྣམས་ཀྱིས་ཁྱབ་པར་གྱུར་པ་ཐམས་ཅད་དུ་ཡང་པད་མའི་རྫིང་བུ་རྣམས་ཀྱིས་ཉེ་བར་མཛེས་པར་གྱུར་པ་མུ་ཏིག་གི་དྲ་བ་རྣམས་ཀྱིས་མཐོངས་གཡོགས་པ་དང་ནོར་བུའི་རྟ་བབས་ཀྱིས་མཛེས་པར་གྱུར་པ་དང་རིན་པོ་ཆེ་སྣ་ཚོགས་པ་རྣམས་ཀྱི་སྒོས་མཛེས་པར་གྱུར་པ་རྣམ་པ་སྣ་ཚོགས་པའི་སྟན་རྣམས་དང་ནང་གི་ཉེ་བར་མཁོ་བ་རྣམས་ཀྱིས་ཉེ་བར་མཛེས་པ་ཁྱིམ་གྱི་ནང་རྣམས་སེམས་གང་ལ་མཛེས་པར་གྱུར་པ་དེ་དག་ལ་ལྷ་རྣམས་དགའ་བར་བྱེད་པ་དང་ཕན་ཚུན་གཡོག་ཏུ་གྱུར་པས་རྩེ་བར་ཡང་བྱེད་དོ། །ཕན་ཚུན་གནོན་པ་མེད་པར་གྱུར་{{page:{number:1471,folio:194a,volume:70}}}པའི་ལྷ་རྣམས་ཉིད་ཀྱི་ཕུང་པོ་འདི་ལྟ་སྟེ་མཛའ་བོའི་ཕུང་པོ་ཉིད་དང་ཁ་ཅིག་ནི་འགའ་ཞིག་དང་མཛའ་བོ་མ་ཡིན་པར་འགྱུར་བའམ་བར་མར་གནས་པར་ཡང་འགྱུར་ཏེ་ལས་རྣམས་ཤིན་ཏུ་ངན་པའི་ཕྱིར་རོ། །ལས་ཆེན་པོ་དག་རྣམས་ཉིད་ནི་མེད་ལ་ལེགས་པར་བྱས་པའི་ལས་ཀྱི་འབྲས་བུ་འདི་ལྟ་སྟེ་ཐམས་ཅད་དུ་མང་བ་ཞེས་བྱ་བའོ། །དེས་ན་ལྷ་དེ་དག་ཕན་ཚུན་དུ་ཕུང་པོ་གཅིག་ཏུ་གྱུར་ནས་དགའ་བར་བྱེད་དོ། །ནགས་དམར་པོར་རྩེ་བར་བྱེད་དོ། །ལས་རྣམས་མཆོག་ཏུ་རྒྱ་ཆེ་བར་གྱུར་པས་འདོད་པ་ཐམས་ཅད་ཕུན་སུམ་ཚོགས་པ་ལ་རང་ཇི་ལྟར་འདོད་པར་སྤྱོད་པར་གྱུར་པས་ནམ་མཁའི་དཀྱིལ་ཀུན་ཏུ་རྒྱུ་བར་གྱུར་པ་ན་བདེ་བ་མང་པོ་དུ་མ་རྣམས་ཀྱིས་མངོན་པར་དགའ་བ་དེ་དེ་ལྟར་གནོད་པ་མེད་པར་གྱུར་པ་རྣམས་ནམ་མཁའི་དཀྱིལ་དུ་མངོན་པར་དགའོ། །གཞན་ཡང་གང་དག་ནམ་མཁའི་ཕྱོགས་གཅིག་ཏུ་འོངས་པར་གྱུར་ནས་དེ་ཉིད་གཞན་ཡང་གནས་དེ་ཉིད་དུ་འགྲོ་བར་བྱེད་དོ། །འབབ་ཆུ་དང་རྫིང་བུ་སྣ་ཚོགས་པས་ཀུན་ཏུ་གང་བར་གྱུར་པ་དེ་བཞིན་དུ་ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་བའོ། །གཞན་ཡང་དགའ་བར་གྱུར་པས་གང་ན་ལྗོན་ཤིང་ཀུན་ཏུ་འཁྲིལ་བའི་ནགས་ཞེས་བྱ་བ་གཞན་དེར་འགྲོ་བར་བྱེད་དོ། །ནགས་དེའི་ཉེ་འཁོར་རྣམས་ན་ཡང་མཆོག་ཏུ་དགའ་བར་གྱུར་པའི་འབབ་ཆུ་དང་འོ་མའི་ཀླུང་རྣམས་ཀྱིས་ཉེ་བར་མཛེས་པར་གྱུར་པའོ། །འོ་མ་དེའི་ཡང་གཟི་བརྗིད་འདི་དག་ཡིན་ཏེ་ལྷ་གང་དག་གལ་ཏེ་ཤེད་ན་འཐུང་བར་བྱེད་པ་རྣམས་དེས་སྐྱེ་བ་གཞན་དྲན་པར་འགྱུར་རོ། །ཇི་ལྟར་བདག་ཅག་སྐྱེ་བ་གཞན་དག་ནས་ཤི་འཕོས་པར་གྱུར་ནས་དེ་དག་ལ་སྐྱེས་པ་དེ་གལ་ཏེ་བག་མེད་པར་གྱུར་ན་དེའི་སྡུག་བསྔལ་རྣམས་ཀྱང་རྣམ་པ་དུ་མར་འགྱུར་བར་ཐོས་ནས་མཆོག་ཏུ་ཉམ་ང་བར་འགྱུར་རོ། །དེ་ཉམ་ང་བར་གྱུར་པས་བག་མེད་པ་རྣམས་སྤངས་ནས་ཆོས་རྗེས་སུ་སྒྲུབ་པར་བྱེད་པར་འགྱུར་ཏེ། འོ་མ་དེ་མྱངས་པར་གྱུར་པ་ལས་དེ་དག་རྣམས་ཀྱི་དོན་ཆེན་པོ་རྫོགས་པར་འགྱུར་རོ། །དེ་ལྟར་འོ་མ་དེ་འཐུངས་ནས་སླར་ཡང་ཤིང་འཁྲིལ་བའི་ནགས་དེ་ཉིད་དུ་འཇུག་པ་ན། འབབ་ཆུ་དང་རྫིང་བུ་རྣམས་དང་པད་མའི་ཚལ་སྣ་ཚོགས་པ་ཕུན་སུམ་ཚོགས་པ་བྱའི་ཚོགས་དུ་{{page:{number:1472,folio:194b,volume:70}}}མས་ཡོངས་སུ་གང་བར་གྱུར་པ་མེ་ཏོག་གི་ཚོགས་རྣམས་དང་ཉེ་བར་དུད་པར་གྱུར་པའི་འཁྲིལ་ཤིང་རྣམས་ཀྱིས་ཉེ་བར་མཛེས་པ་དང་བུང་བ་རྣམས་ཀྱང་རིན་པོ་ཆེ་སྣ་བདུན་གྱི་རང་བཞིན་དང་ལྡན་པའི་མཆོག་ཏུ་གྱུར་པ་རྣམས་ཕན་ཚུན་གྱི་ཉེ་འཁོར་རྣམས་ཀྱི་པད་མའི་ཚལ་ནས་པད་མའི་ཚལ་རྣམས་དང་ལྗོན་ཤིང་གི་གསེབ་ནས་ལྗོན་ཤིང་གི་གསེབ་ཏུའོ། །ཤིང་དེ་དག་རྣམས་ཀྱང་མཆོག་ཏུ་ལེགས་པར་གནས་པར་གྱུར་པ་བཻ་ཌཱུརྱའི་སྡོང་བུ་དང་པད་མ་རཱ་གའི་འདབ་མ་འབྲས་བུ་རྣམས་ནི་གསེར་བཙོ་མའི་མདོག་དང་མཚུངས་པར་གྱུར་པ་རོ་རྣམས་ཀྱང་རྣམ་པ་དེ་སྲིད་ཉིད་དེ། འབྲས་བུ་དེ་དག་རྣམས་ཀྱི་རོ་གང་ཡིན་པ་ནི་གཞན་རྣམས་ཐམས་ཅད་ཀྱི་དྲུང་ན་བླ་ལྷག་པར་གྱུར་པ་ཡིན་ནོ། །རོ་རྣམས་ཇི་ལྟར་འདོད་པ་བཞིན་དུ་ཡང་འབྲས་བུ་དེ་དག་རྣམས་ལས་འབྱུང་ངོ་། །རོ་གང་དང་གང་ལ་སྲེད་པར་གྱུར་པ་དེ་ཁོ་ན་བཞིན་དུ་རྣམ་པ་དེ་སྲིད་དུ་རོ་རྣམས་འབྱུང་བར་འགྱུར་རོ། །དེ་དག་མིད་པར་གྱུར་ནས་སླར་ཡང་དེ་དག་གར་བྱེད་པར་འགྱུར་ཞིང་མཆོག་ཏུ་དགའ་བར་གྱུར་པའི་ཡིད་ཀྱིས་གང་ན་བཏུང་བའི་ནགས་ཞེས་བྱ་བའི་ནགས་ཡོད་པ་དེར་ཀུན་ཏུ་འགྲོའོ། །ཤིང་དེ་དག་རྣམས་ལས་ཀྱང་ལྷ་རྫས་ཀྱི་རོ་དང་དྲི་དང་ཁ་དོག་མཆོག་ཏུ་ཡིད་དུ་འོང་ཞིང་མཆོག་ཏུ་ཕན་པར་གྱུར་པ་གང་བརྗོད་པ་དེ་དག་རྣམས་ཡོངས་སུ་འབབ་པར་འགྱུར་རོ། །ཇི་ལྟར་གང་དང་གང་དག་ལ་ཆར་རྣམས་ཡོངས་སུ་སྨིན་པར་བྱེད་པ་དེ་བཞིན་དུ་བཏུང་བ་རྣམས་ཀྱང་ཤིང་དེ་དག་ལས་འབབ་པའོ། །བཏུང་བ་དེ་འཐུངས་ནས་སླར་ཡང་རབ་ཏུ་རངས་པ་ཆེས་ལྷག་པའི་ཡིད་དུ་འགྱུར་རོ། །བཏུང་བས་རྒྱགས་པར་གྱུར་པའི་ལྷ་སྣ་ཚོགས་པའི་རྔ་དང་གླུ་སྒྲོགས་པར་བྱེད་དོ། །གཞན་དང་རང་ཉིད་ཀྱི་འོད་དང་ལྡན་པ་འོད་དང་ཆ་བྱད་དུ་མ་རྣམས་ཀྱིས་རྒྱན་དུ་བྱས་པའི་ལུས་ཅན་གྱི་ལྷའི་བུ་མོ་དག་གིས་ཕྱི་བཞིན་འབྲང་བར་གྱུར་པས་འགྱིང་བར་གྱུར་པ་རྒོད་པར་གྱུར་ན་གང་ན་པད་མ་རཱ་གའི་ནགས་ཡོད་པ་དེར་ཉེ་བར་ལེགས་པར་འགྲོའོ། །ནགས་དེ་ཡང་དཔག་ཚད་ལྔ་བརྒྱར་རིན་པོ་ཆེ་ལྔ་རྣམ་པ་སྣ་ཚོགས་པའི་རང་བཞིན་གྱི་དྲི་ཤིན་ཏུ་ཞིམ་པའི་པད་མས་ཉེ་བར་མཛེས་པར་གྱུར་པ། པད་མ་གླང་པོའི་ནགས་དེ་ན་ཡང་གཞན་ནི་ཅུང་ཟད་ཀྱང་ཡོད་པ་མ་ཡིན་གྱི་པད་མ་དེ་དག་{{page:{number:1473,folio:195a,volume:70}}}རྣམས་ལས་མ་གཏོགས་པ་སྟེ། དེ་དག་རྣམས་ལས་སེམས་ཤིན་ཏུ་ཆགས་པར་གྱུར་པའི་གླང་པོ་རྣམས་པད་མ་ཟ་བར་གྱུར་པ་དེ་དག་རྣམས་ཕན་ཚུན་དུ་ལྷན་ཅིག་པར་གླང་མོ་རྣམས་ཀྱིས་ཡོངས་སུ་བསྐོར་ནས་ཤིན་ཏུ་གཙང་བར་གྱུར་པའི་ཆུ་ཡང་ཡོན་ཏན་བདུན་དང་ལྡན་པ་ཆུ་བལ་གྱི་སྐྱོན་རྣམས་དང་བྲལ་བ་འདམ་གྱི་དྲི་མའི་སྐྱོན་རྣམས་དང་བྲལ་བ་རིང་བ་དང་ཐུང་བའི་སྐྱོན་དང་བྲལ་བ་དང་བར་གྱུར་པ་རེག་ན་བདེ་བར་གྱུར་པ་སྟེ། ཇི་ལྟ་ཇི་ལྟར་གླང་པོ་དེ་དག་འདོད་པར་འགྱུར་བའི་རྣམ་པ་དེ་ལྟ་བུའི་རེག་བྱར་འགྱུར་རོ། །གང་ལ་གླང་པོ་དེ་དག་རྣམས་དེ་ལྟར་གླང་མོ་རྣམས་དང་བཅས་ནས་རྩེ་བར་གྱུར་པ་ན་ལྷ་དང་ལྷ་མོ་འདི་དག་རྣམས་ཀྱིས་ཀྱང་རྩེ་བར་གྱུར་པའི་གླང་པོ་དེ་དག་རྣམས་མངོན་པར་མཐོང་ནས། གཞན་ཡང་ལྷ་དེ་དག་རྣམས་རབ་ཏུ་རངས་པར་གྱུར་པའི་ཡིད་ཀྱིས་ནམ་མཁའི་དཀྱིལ་ནས་གླང་པོའི་ནགས་དང་པད་མའི་ནགས་སུ་ཡང་འཇུག་གོ། །པད་མའི་ནགས་དེ་ན་ལྷ་མོ་རྣམས་ཀྱི་གླུ་དང་ལྷ་དེ་དག་རྣམས་ཀྱི་གླུའི་སྒྲ་རྣམས་ཀྱང་རྣམ་པར་སུན་འདོན་པར་བྱེད་པའི་སྒྲ་གླང་པོ་རྣམས་ཀྱི་ནང་ན་ངར་བ་སྐྱིམ་པ་ལྟ་བུར་གྱུར་པའི་སྒྲས་ཉེ་འཁོར་ཀུན་ན་ལེགས་པར་གླུ་ལེན་པ་བཞིན་དུ་མཐོ་རིས་ཉེ་བར་རྙེད་པར་གྱུར་ཏེ་རི་དང་ཚང་ཚིང་རྣམས་ལས་ཀྱང་སྒྲ་བརྙན་གྱི་སྒྲ་རྣམས་ཐོས་པར་གྱུར་ནས་ལྷ་དེ་དག་རྣམས་ཡང་གང་ན་པད་མའི་ནགས་ཞེས་བྱ་བའི་ནགས་ཡོད་པ་དེར་རྣམ་པ་སྣ་ཚོགས་པའི་རྒྱན་གྱིས་རྣམ་པར་འབར་བར་གྱུར་པའི་ལུས་ཅན་རྣམས་ཉེ་བར་འགྲོའོ། །ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་དེ་ཁོ་ན་བཞིན་དུ་ལྷ་དེ་དག་རྣམས་པད་མའི་ནགས་སུ་རྩེ་བར་བྱེད་དོ། །གང་ཡང་གཞན་དག་རིའི་ཕུག་དང་ཚང་ཚིང་རྣམས་ལས་འོངས་པ་དེ་དག་རྣམས་ཐམས་ཅད་ཕན་ཚུན་དུ་མངོན་པར་མཐོང་ནས་རབ་ཏུ་ཆེས་དགའ་བར་གྱུར་པའི་ཡིད་ཅན་རྣམས་ལྷ་དང་ལྷ་མོའི་ཚོགས་ཀྱིས་གང་བར་གྱུར་པ་རྣམས་གླང་པོ་ཆེ་རྣམས་དང་ལྷན་ཅིག་ཏུ་ཆུའི་རྩེད་མོ་ལ་དགའ་བར་བྱེད་དོ། །དེ་དག་དེ་ལྟར་དགའ་བར་གྱུར་པའི་ལྷ་དང་ལྷ་མོའི་ཚོགས་ཀྱིས་གང་བ་རྣམས་དུས་ཡུན་རིང་བར་དགའ་བར་བྱེད་ཅིང་གར་ཡང་བྱེད་དོ། །དེ་ལྟར་དེ་དག་རྣམས་བག་མེད་པར་གྱུར་པས་ལེགས་པར་བྱས་པའི་ལས་རྣམས་ཟད་པར་འགྱུར་རོ། །ཤིན་ཏུ་མྱུར་བར་{{page:{number:1474,folio:195b,volume:70}}}ཚེ་ཟད་པར་འགྱུར་བའི་ཇི་ལྟར་གང་དག་ལྷའམ་ལྷ་མོ་ཡང་ལེགས་པར་བྱས་པའི་བསོད་ནམས་རྣམས་ཤིན་ཏུ་ཟད་པར་གྱུར་པ་ན་དེ་གང་གི་ཚེ་པད་མ་ལ་ཞོན་པར་བྱེད་པ་དེའི་ཚེ་པད་མའི་ནགས་དེ་ཆུར་འབྱིང་བར་འགྱུར་ཞིང་འཆགས་པར་ཡང་འགྱུར་བ་ནི་ལྷའམ་ལྷ་མོའི་ཡང་བསོད་ནམས་ཟད་པའི་མཚན་ཉིད་གཅིག་ཡིན་ནོ། །ལྷའམ་ལྷ་མོ་ཡང་རུང་སྟེ་བསོད་ནམས་ཟད་པར་གྱུར་པའི་མཚན་ཉིད་གཞན་ཡང་ཡོད་དེ་གང་ཞེ་ན་དེ་འདི་ལྟ་སྟེ་ལྷའམ་ལྷ་མོ་ཡང་རུང་སྟེ་གར་བྱེད་པར་གྱུར་པའི་གླང་པོ་ཆེའི་རྒྱབ་དུ་ཞོན་པར་བྱེད་དོ། །དེའི་ཚེ་གླང་པོ་ཆེ་དེས་མི་བཟོད་པར་འགྱུར་བའམ་དེའི་རྒྱབ་ལས་ལྷུང་བར་འགྱུར་རོ། །དེ་དག་ནི་ལྷ་དང་ལྷ་མོ་རྣམས་ཀྱང་རུང་སྟེ་བསོད་ནམས་ཟད་པའི་རྒྱུ་མཚན་གཞན་ཡིན་ནོ། །དེ་ལ་ལྷའམ་ལྷ་མོ་ཡང་རུང་སྟེ་བསོད་ནམས་ཟད་པའི་རྒྱུ་མཚན་བྱུང་བར་གྱུར་ཅིང་དེ་ལ་བག་མེད་པའི་རྒྱུ་མཚན་གྱི་སྐྱོན་གྱིས་གླང་པོ་ཆེ་རྣམས་འགྲོར་མི་ཉན་ནོ། །དེ་ནས་གང་དག་ཆེས་བག་མེད་པར་གྱུར་པ་དེ་དག་གི་ཡིད་ལྷ་རྣམས་ཀྱིས་རྟོགས་པར་གྱུར་ཏོ། །རྒྱུ་མཚན་དག་བྱུང་བར་གྱུར་ནས་ཚིགས་སུ་བཅད་པ་བརྗོད་པ། ཇི་ལྟར། རབ་ཏུ་ལྟུང་ངོ་དུས་ཆེན་པོ། །གསོན་པ་ཡང་ནི་རྣམ་པར་བཟློག །ཚེ་ཡང་ཡོངས་སུ་ཟད་བྱེད་པ། །བྱིས་པས་ཀྱང་ནི་གོ་བ་མིན། །ཡུལ་རྣམས་སྒྲུབ་པར་བྱེད་པ་ལ། །ཡིད་ནི་ངོམས་པ་མ་ཡིན་ནོ། །དབང་པོ་ཡང་མིན་ཡུལ་གྱིས་ནི། །འདོད་པའི་འཆིང་བས་གདུང་བར་བྱེད། །དབང་པོ་ལྔ་ནི་རྣམ་པར་ཆགས། །སེམས་ནི་འདོད་པས་ཉེ་བར་བཅོམ། །བསོད་ནམས་ཡོངས་སུ་ཟད་པ་ཡང་། །བྱིས་པས་གོ་བ་མ་ཡིན་ནོ། །མི་རྣམས་གསོན་པའི་བར་ཆད་ནི། །རྗེས་ཚོལ་དུས་འཁོར་ཆེན་པོ་ཡིན། །དེ་འདིར་རིངས་པར་འགྲོ་བ་ཡང་། །བྱིས་པས་ཤེས་པ་མ་ཡིན་ནོ། །ལས་ཀྱི་རླུང་གིས་ཀུན་སྦྱར་བའི། །འཆི་བའི་མེ་འདི་སྡུག་བསྔལ་ཡིན། །གང་གི་ཚེ་ན་སྲོག་འཇོམས་འདིས། །བྱིས་པས་ཤིན་ཏུ་མ་གོ་འོ། །འཁོར་བ་ན་ནི་སེམས་ལྡན་པའི། །འཆི་བདག་ཕྱིར་རྒོལ་འཇིགས་སོགས་ཀྱིས། །ཞགས་པ་གལ་ཏེ་རྣམ་གྲོལ་བར། །བྱེད་ནུས་སྐྱེས་བུ་འགའ་ཡོད་མིན། །ཇི་ལྟར་འཆི་བ་མ་བྱུང་ཞིང་། །ཇི་སྲིད་ཚེ་ནི་མ་བཅོམ་པ། །བག་མེད་པ་ནི་སྤང་བྱས་ཏེ། །དེ་སྲིད་བདེ་ལེགས་མཆོག་ཏུ་སོམས། །མི་རྣམས་{{page:{number:1475,folio:196a,volume:70}}}གསོན་པའི་བར་གཅོད་པའི། །འཆི་བདག་དབྱུག་པ་འདི་རིང་མིན། །གསོན་པ་རྣམས་ནི་འཇོམས་བྱེད་པའི། །ཤུགས་ཀྱིས་ཉེ་བར་གནས་པར་འགྱུར། །དམུས་ལོང་ཡུལ་གྱིས་ཀུན་རྨོངས་པ། །ཆོས་ཀྱི་མར་མེ་རྣམ་པར་སྤངས། །འཆི་བདག་སྒྲོན་ཆེན་མི་བཟད་པ། །འདི་མིན་པར་ནི་ཅི་ཞིག་ཤེས། །གང་འདི་འཇིགས་གང་འཆི་བདག་དུས། །ཤེས་པར་གྱིས་དང་བྱིས་པ་གང་། །ཡུལ་རྣམས་ཀྱིས་ནི་དྲངས་པའི་ཡིད། །མུན་པ་མ་ལུས་པ་ཡིས་རྨོངས། །འཆི་འཕོས་འཆི་འཕོས་སྐྱེ་བ་ཡིན། །འགྲོ་གཞན་འགྲོ་གཞན་ཡང་དང་ཡང་། །རང་གི་ལས་འབྲས་སྤྱོད་པ་ལ། །སྲོག་ཆགས་རྣམས་ནི་རྨོངས་པས་བཅོམ། །རབ་གཏུམ་ཤིན་ཏུ་མྱུར་བ་ཡིས། །འཇིག་རྟེན་ཐམས་ཅད་འཕྲོག་པ་པོ། །འཆི་བདག་དུས་ནི་ཐམས་ཅད་ཀྱི། །ཅི་ཕྱིར་སྐྱེ་བོས་རྣམ་མི་ཕྱེད། །ཐ་ན་སྙིང་གིས་ཡང་མི་རིག །སེམས་ཀྱིས་ཀྱང་ནི་མི་དམིགས་སོ། །ཀུན་རྨོངས་གང་ཞིག་མི་རྟོགས་པ། །འཆི་བདག་དུས་ཀྱི་འཇིགས་པས་འཇིགས། །འཆི་འཕོའི་ཡང་ནི་རྒྱུ་མཚན་རྣམས། །ཇི་ལྟ་བར་ནི་རྟག་ཏུ་མཐོང་། །ངེས་པར་དུས་ནི་ཐུང་ངུ་ན། །ལྷ་ཡི་གནས་ནས་ལྟུང་བར་འགྱུར། །དེ་ལྟར་འཆི་འཕོའི་རྒྱུ་མཚན་མངོན་པར་ལེགས་པར་མཐོང་བར་གྱུར་ནས་ལྷ་དེ། འཆི་འཕོ་བར་འགྱུར་བའི་རྒྱུ་མཚན་གྱི་དེ་ཉིད་རིག་པའི་ཡིད་ཡོངས་སུ་སྐྱོ་བ་སྐྱེ་བར་འགྱུར་རོ། །འདིས་ཅུང་ཟད་རྟོགས་པར་འགྱུར་བ་ཡང་མ་ཡིན་ཏེ་ཇི་ལྟར་བག་མེད་པར་རྒྱུ་བ་དེ་དག་ཡུལ་ལྔ་ལ་རྣམ་པར་ཆགས་པ་རྣམས་ཀྱིས་མི་རྟོགས་སོ། །ཇི་ལྟར་འཆི་འཕོ་བར་འགྱུར་བ་ལ་དད་པ་དང་ལྡན་པར་འགྱུར་བ་ཡང་མ་ཡིན་ཏེ། དེ་ཅིའི་ཕྱིར་ཞེ་ན། བག་མེད་པར་གྱུར་པས་ཡུལ་ལ་ཀུན་ཏུ་རྨོངས་པའི་ཕྱིར་དང་བྱིས་པའི་བློ་ཡིན་པའི་ཡང་ཕྱིར་ཏེ། དེ་ལ་དེ་དག་རྣམས་ཀྱི་སོ་སོར་བསྟན་པར་བྱ་བ་ཡང་བརྗོད་པར་མི་བྱའོ། །དེ་ནས་ལྷ་དང་བཅས་པ་རྣམས་ཉིད་ཀྱི་ཡིད་ཀྱིས་ཤེས་པར་གྱུར་ནས་ཅང་མི་སྨྲ་བར་གྱུར་ཏེ་པད་མའི་ནགས་དེ་ལས་ཕྱིར་སོང་ངོ་། །ལྷ་དེ་དག་རྣམས་ཀྱང་སླར་ཡང་ཡུལ་གྱི་བདེ་བ་རྣམས་ལ་དོན་དམ་དུ་བྱེད་པས་ཕན་ཚུན་དུ་རྩེ་བར་བྱེད་དེ་ཤིན་ཏུ་མི་བཟད་པ་མཆོག་ཏུ་འཇིགས་པར་གྱུར་པ་དེ་དག་རྣམས་འབྱུང་བར་འགྱུར་བ་ནི་དེ་རྨོངས་པའི་ཕྱིར་དེ་{{page:{number:1476,folio:196b,volume:70}}}དག་གིས་རྟོགས་པ་ཡང་མ་ཡིན་ནོ། །ཇི་སྲིད་དུས་རྩིས་སུ་ཡང་འཇུག་པར་མི་བྱེད་པར་རྨོངས་པར་འགྱུར་བའི་ཕྱིར་ན་འཇིགས་པ་དང་བྲལ་བས་དགའ་བར་བྱ་སྟེ་གླང་པོའི་གསེབ་ཏུ་སོང་ཞིང་། པད་མའི་གསེབ་ཏུ་སོང་ནས་ལྷན་ཅིག་སྤྱོད་པ་དང་བཅས་པ་དེ་དག་རྣམས་ཡུལ་དེར་དུས་ཤིན་ཏུ་རིང་བར་རྩེ་བར་གྱུར་ནས། གཞན་ཡང་དེ་ཁོ་ན་བཞིན་དུ་གཟུགས་བརྒྱ་སྟོང་དུ་མར་གྱུར་པའི་ལྷ་རྫས་ཀྱི་གསེར་དང་བཻ་ཌཱུརྱ་དང་དངུལ་དང་པད་མ་རཱ་ག་རྣམས་ཀྱིས་ལེགས་པར་རྣམ་པར་ཕྱེ་བར་གྱུར་པའི་ཆ་ཤས་དང་རྟ་བབས་དང་ཁང་བུ་བརྒྱ་སྟོང་དང་ལྡན་པ་པད་མ་བརྒྱ་སྟོང་གིས་ཉེ་བར་མཛེས་པར་གྱུར་པ་རྒྱ་ཆེན་པོའི་བདེ་བ་ལ་དམིགས་པ་ཞེས་བྱ་བའི་རི་ལ་འཛེག་པར་བྱེད་དོ། །རི་ཐམས་ཅད་ལ་ཡང་མཆོག་ཏུ་བདེ་བར་གྱུར་པའི་འདོད་པ་རྣམས་ཀྱིས་ཡོངས་སུ་ཁྱབ་པ་རྔ་སྐད་བརྒྱ་སྟོང་སྒྲོགས་པར་གྱུར་པས་གང་བ་སྒྲ་འབྱིན་པའི་སྒྲ་རྣམ་པ་སྣ་ཚོགས་པ་རྣམས་དང་ཁ་དོག་སྣ་ཚོགས་པ་ནང་དུ་རེག་བྱར་སྣང་བའི་གཟི་བརྗིད་ཅན་དེ་དག་གིས་སྟོད་གཡོགས་བགོས་པར་གྱུར་པ་ཕན་ཚུན་དུ་བཞིན་ཀུན་ཏུ་ལྟ་བ་ལ་ཆེད་ཆེར་བྱེད་པ། སྒྲ་དང་། རེག་བྱ་དང་། རོ་དང་། གཟུགས་དང་། དྲིའི་ཡུལ་རྣམས་ཇི་ལྟར་འདོད་པ་བཞིན་དུ་རྗེས་སུ་མྱོང་བར་བྱེད་པ་རང་འདོད་པ་བཞིན་དུ་འགྲོ་ཞིང་རབ་ཏུ་རྣམ་པར་རྒྱུ་བར་བྱེད་པ་དཔེ་མེད་པའི་བདེ་བ་རྣམས་ལ་ཆགས་པར་གྱུར་པས། སྤྱོད་པ་རྣམ་པ་སྣ་ཚོགས་པའི་ཆུ་ཀླུང་དང་འབབ་ཆུ་དང་ནགས་དང་ཉེ་བའི་ནགས་རྣམས་ལེགས་པར་ལྟ་བར་བྱེད་ཅིང་བདེ་བར་རྒྱུ་བར་གྱུར་པས། ཁ་ཅིག་ནི་ཁྱོགས་ཀྱི་ཁང་བུའི་སྟེང་ནས་ཁ་ཅིག་ནི་ངང་པའི་རྒྱབ་ནས་ཁ་ཅིག་ནི་པད་མའི་ནང་དུ་ཞུགས་ནས། ཁ་ཅིག་ལ་ནི་སྙིང་པོ་ལ་ལྷ་མོ་རྣམས་དང་བཅས་པར་ཉེ་བར་གནས་ནས་ཁ་ཅིག་ནི་མེ་ཏོག་ཀུ་བ་ལ་ཡའི་འདབ་མའི་ནང་དུ་སོང་ནས་དགའ་བར་བྱེད་ཅིང་། གླུ་ལེན་པར་གྱུར་པས་མཆོག་ཏུ་སྙན་པའི་རྔ་སྐད་ཡན་ལག་ལྔ་པ་རྣམས་ཀྱིས་བདེ་བར་ཉེ་བར་གནས་པར་གྱུར་ནས། ནམ་མཁའི་དཀྱིལ་ནས་འགྲོ་བར་བྱེད་པ་ལ་སྤྲོ་བར་གྱུར་པས་བདེ་བའི་ཕྲེང་བ་རྒྱ་ཆེ་བའི་རི་ལ་འཁོད་པར་གྱུར་ནས་ལྷ་ཡུལ་གྱི་གནས་དཔེ་མེད་པར་གྱུར་པ་རྣམས་ལ་ལྟ་བར་བྱེད་དེ། མཆོག་ཏུ་དགའ་བར་གྱུར་པའི་མཐོ་རིས་ཀྱི་ཡུལ་ཕྱོགས་ཁ་ཅིག་ནི་རབ་ཏུ་འབར་བ་བཞིན་དུ་འབར་བར་གྱུར་པའི་གསེར་མདོག་{{page:{number:1477,folio:197a,volume:70}}}བཟང་པོ་དང་པད་མ་རཱ་གའི་འོད་དང་ལྡན་པ་དང་། ཡུལ་ཕྱོགས་ཁ་ཅིག་ནི་ཨུད་པ་ལའི་འདབ་མ་སྔོན་པོའི་གྲིབ་མ་སྣུམ་པར་གྱུར་པས་མཆོག་ཏུ་ཡིད་འཕྲོག་པར་བྱེད་པའི་བཻ་ཌཱུརྱ་དང་ཨིན་དྲ་ནཱི་ལའི་འོད་དང་ལྡན་པའོ། །ཡུལ་ཕྱོགས་ཁ་ཅིག་ནི་དངུལ་དང་ཤེལ་དང་མུ་ཏིག་གི་འོད་རྣམས་ཀྱི་མཆོག་ཏུ་ཡིད་དུ་འོང་བར་གྱུར་པ་དེ་དག་རྣམས་ཀྱི་འོད་ཀྱིས་ཤིན་ཏུ་དགའ་བར་སྣང་ངོ་། །རིའི་རྩེ་མོ་རྣམས་དང་འབབ་ཆུ་རྣམས་ཀྱང་མཆོག་ཏུ་གཙང་བ་དྲི་མ་མེད་པར་གྱུར་པ་ཡོན་ཏན་བདུན་དང་ལྡན་པའི་ཆུ་གྲང་མོ་རྣམས་རབ་ཏུ་འབབ་པར་བྱེད་པ་རྣམས་མཐོང་ངོ་། །རྩེ་མོ་མུ་ཏིག་གི་ཚོགས་དང་ལྡན་པར་གྱུར་པ་དེ་བཞིན་དུ་ཡུལ་ཕྱོགས་དེ་ན་མངོན་པར་མཐོང་ངོ་། །གཞན་ཡང་ལྷ་དེ་དག་རྣམས་ནམ་མཁའི་དཀྱིལ་ན་ལེགས་པར་གནས་པར་གྱུར་ནས་ལྟ་བར་བྱེད་པ་རིན་པོ་ཆེ་བདུན་གྱིས་ཉེ་བར་མཛེས་པར་གྱུར་པའི་པད་མའི་རྫིང་བུ་རྣམས་ལ་བུང་བའི་ཚོགས་རྣམས་ཀྱིས་ཉེ་བར་བསྒྲགས་པར་གྱུར་པས་མཆོག་ཏུ་ཡིད་འཕྲོག་པར་གྱུར་པའི་སྒྲ་རབ་ཏུ་སྙན་པ་རྣམས་ཀྱི་གླུས་པད་མའི་ཚལ་དུ་ཉེ་བར་མཚོན་པར་བྱེད་དོ། །ཕལ་ཆེ་བར་གྱུར་པ་ཉིད་དུ་ཡང་ཉེ་བར་རྟོགས་པར་བྱེད་དོ། །ཤིན་ཏུ་རིང་བར་མ་ཡིན་པ་ནས་བུང་བའི་ཚོགས་དེ་དག་མངོན་པར་མཐོང་ནས། ཡུལ་ཕྱོགས་གཞན་དང་གཞན་རྣམས་ཉེ་བར་མཚོན་པར་བྱེད་དེ་ནགས་དང་ཉེ་བའི་ནགས་དང་རྫིང་བུ་དག་དགའ་བར་གྱུར་པ་རྣམས་སོ། །དེ་ལ་དགའ་བར་གྱུར་པའི་ནགས་དེ་དག་རྣམས་ལ་རི་དགས་དང་བྱ་རྣམས་རབ་ཏུ་མཐོང་བར་གྱུར་པ། འདི་ལྟ་སྟེ་རྣམ་པ་སྣ་ཚོགས་པའི་རི་དགས་ཀྱི་ཚོགས་ཁ་དོག་མི་འདྲ་བར་གྱུར་པ་རྣམས་ལ་འགའ་ཞིག་ནི་བལྟ་བར་སྡུག་པའི་དངུལ་གྱི་རང་བཞིན་གྱི་མདོག་ལ་རྭ་དང་མིག་དག་ནི་པད་མ་རཱ་གའོ། །ཁ་ཅིག་ནི་རྒྱབ་གསེར་གྱི་རང་བཞིན་དུ་གྱུར་པ་ལ་ལོགས་དག་དངུལ་ལོ། །རིན་པོ་ཆེ་ཀར་ཀེ་ཏ་ནའི་རྭ་ཤེལ་གྱི་རང་བཞིན་གྱི་མདོག་གི་རྨིག་པའོ། །ཁ་ཅིག་གི་གཞུང་ནི་ལེགས་པར་རྣམ་པར་ཕྱེ་བར་གྱུར་པ་ལ་འཕོངས་དང་རྐང་པ་རྣམས་རིན་པོ་ཆེ་བདུན་གྱི་རང་བཞིན་མདོག་དང་ལྡན་པའི་ཚོགས་རྣམས་འཇིགས་པ་དང་ངལ་དུབ་དང་བྲལ་བར་གྱུར་པའི་ཚོགས་རྣམས་ལ་དགའ་བར་བྱེད་དོ། །ཁ་ཅིག་ནི་མཆོག་ཏུ་མཛེས་པར་གྱུར་པ་མཆོག་གི་ལས་བྱས་པའི་ཟས་རྣམས་ཉེ་བར་ཟ་བར་བྱེད་དོ། །{{page:{number:1478,folio:197b,volume:70}}}གཞན་ཡང་ནགས་དང་ཉེ་བའི་ནགས་དེ་དག་རྣམས་མཐོང་བར་གྱུར་ནས་ཕྱོགས་ཀྱི་ཆ་གཞན་དག་རྣམས་སུ་ངེས་པར་སོང་ནས་རབ་ཏུ་མཐོང་བར་གྱུར་པ་ལས་རྨ་བྱ་དང་ཤང་ཤང་ཏེའུ་དང་ནི་ཏཱ་ན་ཏཱ་དང་པྲ་བན་ཛུ་ཌ་དང་མིག་དྲུག་དང་ལྡན་པ་དང་། རབ་ཏུ་གཡོ་བའི་སྒྲོས་ཅན་གྱི་བྱའི་ཚོགས་ཀྱིས་ཁྱབ་པ་རྣམས་རིའི་རྩེ་མོ་དང་ནགས་དང་ཉེ་བའི་ནགས་དག་ལས་འབྱུང་བ་རྣམས་མཐོང་སྟེ། བདེ་བའི་ཕྲེང་བ་རྒྱ་ཆེན་པོའི་རི་ལ་ལྷ་རྣམས་འཁོད་པར་གྱུར་པ་ནི་རི་དེའི་ཡང་ངོས་གཅིག་ནི་ཨིན་དྲ་ནཱི་ལའི་རང་བཞིན་ཡིན་ནོ། །གཞན་ནི་པད་མ་རཱ་གའི་རང་བཞིན་ནོ། །གཞན་ནི་གསེར་བཙོ་མའི་རང་བཞིན་ནོ། །གཞན་ནི་དངུལ་གྱི་རང་བཞིན་ནོ། །དེ་ལ་གཅིག་ཨིན་དྲ་ནཱི་ལའི་རང་བཞིན་གང་ཡིན་པའི་ལོགས་དེ་ལ་གྲིབ་མ་མེད་པ་ཞེས་བྱ་བའི་ནགས་ཡོད་དོ། །ནགས་དེ་ན་བཻ་ཌཱུརྱའི་རང་བཞིན་གྱི་ལྗོན་ཤིང་རྣམས་ལ་མེ་ཏོག་གི་ཚན་ཀ་རྣམས་ཀྱིས་རྒུ་བར་གྱུར་ནས་རྣམ་པར་བཀོད་པས་ཉེ་བར་མཛེས་པར་གྱུར་པ་འབབ་ཆུ་དང་ཆུ་ཀླུང་དང་རྫིང་བུ་རྣམས་བརྒྱ་སྟོང་དང་ལྡན་པ། པད་མའི་ནགས་བརྒྱ་ཕྲག་རྣམས་ན་ནགས་ན་རྒྱུ་བའི་བྱ་རྣམས་ཀྱི་གསུང་བསལ་གྱི་སྒྲ་རྣམས་རྣམ་པ་སྣ་ཚོགས་པ་དང་ཉེ་འཁོར་ཀུན་ནས་མངོན་པར་དགའ་བ་རྣམས་ན་ལྷ་དག་གིས་གང་བར་གྱུར་པས་ཉེ་བར་མཛེས་པ་ཡིན་ནོ། །ལོགས་གཉིས་པ་ནི་པད་མ་རཱ་གའི་རང་བཞིན་ཏེ། ལོགས་དེ་ལ་ནི་རབ་ཏུ་དགོད་པར་གྱུར་པའི་ནགས་ཡོད་དོ། །ནགས་གང་དག་གི་དངུལ་གྱི་རང་བཞིན་གྱི་ལྗོན་ཤིང་རྣམས་ལ་གསེར་བཙོ་མའི་རང་བཞིན་གྱི་འཁྲི་ཤིང་གིས་ཡོངས་སུ་འཁྲིལ་བ་བུང་བ་བརྒྱའི་ཚོགས་ཀྱིས་ཡོངས་སུ་བསྐོར་བ་བྱའི་ཚོགས་ཀུན་ནས་སྒྲོགས་པར་བྱེད་པ། མེ་ཏོག་དྲི་ཞིམ་པ་རྣམས་རླུང་འཇམ་པོས་སྐྱོད་པར་བྱེད་པ་ཉེ་འཁོར་རྣམས་ན་ཡང་འབབ་ཆུ་བརྒྱ་སྟོང་དང་ལྡན་པར་གྱུར་པ་དེ་ནི་རབ་ཏུ་དགོད་པར་གྱུར་པའི་ནགས་ཡིན་ནོ། །གང་ཡང་དེའི་ངོས་གསུམ་པ་གསེར་བཙོ་མའི་རང་བཞིན་ཡིན་པ་ལ། ལོགས་དེ་ན་ཡང་བདེ་བ་རིན་པོ་ཆེའི་རང་བཞིན་ཞེས་བྱ་བའི་ནགས་ཡོད་དེ། ཤེལ་གྱི་རང་བཞིན་གྱི་ལྗོན་ཤིང་རྣམས་ཀྱིས་མཛེས་པར་གྱུར་པ་འཁྲི་ཤིང་གི་དྲ་བས་ཀུན་ནས་སྦྲེལ་བ་ཉེ་འཁོར་ཀུན་ནས་གསེར་འབར་བའི་འཁྲི་ཤིང་གིས་ཡོངས་སུ་གང་བ། བྱ་བརྒྱ་སྟོང་གིས་དེ་ན་རྩེ་བར་གྱུར་ཅིང་སྒྲ་{{page:{number:1479,folio:198a,volume:70}}}སྒྲོགས་པར་གྱུར་པ་འབབ་ཆུ་དང་ཆུ་ཀླུང་དང་པད་མའི་ནགས་རྣམས་ཀྱིས་ཉེ་བར་མཛེས་པ། ཉེ་འཁོར་ན་ཡང་རབ་ཏུ་དགའ་བའི་ལྷ་དང་ལྷ་མོའི་ཚོགས་རྣམས་ཀྱིས་གང་བས་རབ་ཏུ་གླུ་ལེན་པར་གྱུར་པ་འདོད་པ་ཐམས་ཅད་ཕུན་སུམ་ཚོགས་པ་རྣམས་ཀྱིས་ཉེ་བར་མཛེས་པར་གྱུར་པའོ། །ལོགས་བཞི་པ་ནི་དངུལ་གྱི་རང་བཞིན་ཡིན་ཏེ། དེ་ལ་ནི་པད་མ་རཱ་གའི་མདོག་གི་ལྗོན་ཤིང་རྣམས་ལ་ཨིན་དྲ་ནཱི་ལའི་ཁ་དོག་གི་འཁྲི་ཤིང་གིས་ཉེ་བར་མཛེས་པར་གྱུར་པ། སྐད་དབྱངས་སྣ་ཚོགས་པ་གདང་ཞིང་སྙན་པའི་སྒྲ་ཡིས་ཀུན་ཏུ་སྒྲོགས་པའི་རིགས་རྣམས་ཀྱིས་ངེས་པར་སྒྲོགས་པར་གྱུར་པའི་ནགས་རྣམས་ན། ལྷ་དང་ལྷ་མོའི་ཚོགས་ཀྱིས་གང་བ་པད་མའི་ནགས་བརྒྱ་སྟོང་གིས་མཛེས་པར་བྱས་པ་རྣམ་པར་རྟོག་པ་དུ་མ་རྣམས་དང་བལྟ་ན་དགའ་བ་དུ་མ་དེ་དག་རྣམས་དང་ལྗོན་ཤིང་དེ་དག་དང་ཆུ་ཀླུང་དེ་དག་དང་འཁྲི་ཤིང་དེ་དག་དང་། མཚོ་དང་རི་དགས་དང་བྱའི་ཚོགས་དེ་དག་རྣམས་དང་དྲི་དང་དབྱིབས་སྣ་ཚོགས་པར་གྱུར་པའི་མེ་ཏོག་དེ་དག་རྣམས་ཀྱིས་བདེ་བའི་ཕྲེང་བ་རྒྱ་ཆེན་པོར་གྱུར་པའི་རིའི་ཉེ་འཁོར་རྣམས་ན་རབ་ཏུ་འབར་བར་གྱུར་པས་གསལ་བར་སྣང་ངོ་། །དེ་ལྟར་ལྷ་དེ་དག་རྣམས་ནམ་མཁའི་དཀྱིལ་ན་ཀུན་ཏུ་གནས་པར་གྱུར་ཅིང་བདེ་བའི་ཕྲེང་བ་རྒྱ་ཆེན་པོའི་རི་ལ་གནས་པར་གྱུར་ནས་ལྟ་བར་བྱེད་དོ། །ཉེ་འཁོར་རྣམས་ཐམས་ཅད་ལས་ཀྱང་ཀུན་ཏུ་རྟོགས་པ་ཤིན་ཏུ་ལྷག་པར་གྱུར་པའི་རྣམ་པར་བཀྲ་བ་རྣམས་ཀུན་ཏུ་གསལ་བར་བྱེད་དོ། །མིག་རྒྱུ་བ་སྒྱུར་བ་དང་ལྡན་པས་ལྷ་དེ་དག་རྣམས་དེ་ལྟར་ངེས་པར་རྟོག་པར་བྱེད་དོ། །ཉེ་འཁོར་ཀུན་ཏུ་ཡང་དེ་ཁོ་ན་བཞིན་དུ་མངོན་པར་འཁོར་བར་གྱུར་ཅིང་རིའི་མཆོག་དེ་ལ་གནས་པར་བྱེད་དེ་ལྷན་ཅིག་སྤྱོད་པའི་འཁོར་དང་བཅས་པ་རྣམས་རྔ་སྐད་ཡན་ལག་ལྔ་དང་ལྡན་པ་ཉེ་བར་བསྒྲགས་པར་གྱུར་པས། འདོད་པའི་ཡོན་ཏན་ལྔ་ལ་ལོངས་སྤྱོད་པ་དང་ལྡན་པ་ནི་ལེགས་པར་བྱས་པ་རྣམས་བསྟེན་ཅིང་བསྒོམས་ལ་ལན་མང་དུ་བྱས་པ། འདོད་པ་སྡུག་པ་ཡིད་དུ་འོང་བའི་ཚུལ་ཁྲིམས་འཕགས་པའི་སྐྱེ་བོ་རྣམས་ཀྱིས་བསྟེན་པའི་རྣམ་པར་སྨིན་པའི་འབྲས་བུ་རྣམས་ཉེ་བར་ལོངས་སྤྱོད་པར་གྱུར་པས་རི་བདེ་བའི་ཕྲེང་བ་དེ་ལ་འཁོད་པར་བྱེད་དོ། །དེ་དག་རྣམས་འཁོད་པར་གྱུར་པ་དང་དེ་ནི་བདེན་པ་ལ་འཇུག་པ་{{page:{number:1480,folio:198b,volume:70}}}ཞེས་བྱ་བའི་བྱ་དེས་ཚིགས་སུ་བཅད་པ་བརྗོད་པ། ཇི་ལྟར། ལེགས་པར་བྱས་འབྲས་ཚོར་བར་བཅས། །མྱུར་བར་འགྲོ་ཞིང་རབ་ཏུ་འགྲོ། །ཡུལ་རྣམས་ཀྱིས་ནི་རབ་བཅོམ་པའི། །ཀུན་ཏུ་རྨོངས་པས་གོ་བའང་ཡིན། །དུས་གང་ཉིད་ནི་ལྟུང་གྱུར་པ། །དེ་ཉིད་འཆི་བའི་མཐའ་ཡིན་ནོ། །བདེ་ལ་རྨོངས་པའི་རྒྱགས་པ་ཡིས། །ལྷ་རྣམས་ཀྱིས་ནི་དེ་མི་གོ། །གསོན་པར་མྱུར་བར་འགྲོ་བ་ཡང་། །རྣམ་པར་རྨོངས་པས་མི་གོའོ། །ལེགས་བྱས་རྣམས་ནི་མཐོང་བའང་ཡིན། །སྲེད་པ་རྣམ་པར་འཇོམས་པའང་མིན། །སྲིད་ནས་སྲིད་པར་ལུས་ཅན་གྱི། །སྲེད་པ་ཕྱི་བཞིན་འབྲང་བ་ཡིན། །སེམས་ཅན་རྣམ་པར་རྨོངས་པ་ཡིས། །དགེ་དང་མི་དགེ་དེ་མི་རིག །དགེ་བའི་འབྲས་ཉིད་ཡིད་འོང་བ། །གང་གིས་སྔོན་དུ་ཉེར་ལོངས་སྤྱོད། །མི་དགེ་བ་ཡང་དེ་བཞིན་མཐོང་། །མི་དགེ་ལོག་པར་ལྟུང་བར་སྐྱེ། །དགེ་དང་མི་དགེ་རབ་ཏུ་བྲལ། །གང་གིས་འདུ་འཛིའི་སྐྱོན་རྣམས་སྤངས། །རྒ་ཤི་སྤངས་པར་གྱུར་པ་དེ། །དེ་ནི་ནགས་ཀྱི་མཆོག་ཏུ་སོང་། །དེ་ནི་རྣམ་གྲོལ་བདེ་བར་འགྲོ། །འདོད་ལས་བདེ་བ་སྲིད་མ་ཡིན། །ལྷ་གང་དེ་བཞིན་གཞན་ཡང་རུང་། །ལས་ཟད་པས་ནི་གྲོལ་བར་འགྱུར། །མི་རྟག་འགྱུར་བར་དེ་དག་ཀྱང་། །རྟག་པ་མཛེས་པར་འགྱུར་བ་ཡིན། །སྲེད་པ་མངོན་ཞེན་ལས་སྐྱེས་བདེ། །ལོག་པར་ལྟུང་མཐས་དམད་པ་ཡིན། །དེ་ལྟར་བདེན་པར་སྨྲ་བར་བྱེད་པའི་བྱ་དེ་དག་གིས་འཁོད་པར་གྱུར་པའི་ལྷ་དེ་དག་རྣམས་ལ་རྗོད་པར་བྱེད་དོ། །དེ་དག་གི་དྲུང་ནས་ཐོས་པར་གྱུར་ནས་ཀྱང་ལྷ་གང་དག་ཤིན་ཏུ་བག་མེད་པས་རྒྱུ་བ་མ་ཡིན་པ་དེ་དག་རྣམས་ཀྱིས་ནི་ཐོས་པར་འགྱུར་རོ། །གང་ཡང་བག་མེད་པར་རྒྱུ་བ་དེ་དག་རྣམས་ནི་བག་མེད་པའི་སྐྱོན་གྱིས་ཐོས་པར་མི་འགྱུར་བ་ཉིད་དོ། །ལྷ་དེ་དག་རྣམས་ཀྱི་ཡིད་ཡུལ་གྱིས་ཉེ་བར་འཕྲོགས་པར་གྱུར་པའི་ཕྱིར་ནི་ཕན་པར་གྱུར་པ་དང་དེ་ཁོ་ན་ཉིད་དུ་གྱུར་པའི་བྱ་རྣམས་ཀྱིས་བརྗོད་པ་དེ་དག་རྣམས་ཐམས་ཅད་ལ་བརྩི་བགྲང་དུ་མི་བྱེད་པར་སླར་ཡང་དེ་ཁོ་ན་བཞིན་དུ་ཆེས་རབ་ཏུ་དགའ་བར་གྱུར་པས། གང་ན་རིའི་མཆོག་དེའི་རྩེ་མོ་མཐོ་བ་ཡོད་པ་དེས་མཐོང་བ་ལ་ལེགས་པར་བརྟེན་{{page:{number:1481,folio:199a,volume:70}}}ནས་ཁང་བུའི་ཕྲེང་བ་ལ་ཞོན་ཏེ་སྔ་མ་བཞིན་ནོ། །རི་དེའི་རྩེ་མོ་ལ་ཡང་ཀུན་ནས་མཐོང་ན་དགའ་བ་ཞེས་བྱ་བའི་རི་ཡོད་དེ། གང་གི་ཕྱིར་སྟོང་ཕྲག་དུ་མའི་རི་འདི་དག་ཐམས་ཅད་ཀྱི་ནང་ན་ཉེ་འཁོར་ཀུན་ལས་ཀྱང་ཆེས་མཐོ་བ་ནི་རིའི་རྩེ་མོ་དེ་ཡིན་པར་འདོད་དེ་ཀུན་ལས་ལེགས་པར་མཐོང་ངོ་། །ལྷན་ཅིག་སྤྱོད་པའི་འཁོར་དང་བཅས་པའི་ལྷ་རྣམས་ཀྱིས་སྣ་ཚོགས་པའི་གླུ་དང་རོལ་མོའི་སྒྲ་དང་གར་དང་བཅས་པ་དེ་ལ་འཁོད་པར་གྱུར་ཏོ། །ལྷ་དང་ལྷ་མོའི་ཚོགས་རྣམས་རི་དེའི་རྩེ་མོ་ལ་འཁོད་པས་ཀྱང་མཐོང་བར་གྱུར་པ་རྣམས་ལ་ལེགས་པར་བྱས་པའི་ལས་དུ་མ་རྣམས་ཀྱིས་སྤྲུལ་པར་གྱུར་པ་ཆེ་ཞིང་ཁ་དོག་དུ་མ་དང་ལྡན་པའི་མཚོ་གསལ་བར་སྣང་བ་ཞེས་བྱ་བའི་མཚོ་དེ་གསལ་བར་གྱུར་པས་མཆོག་ཏུ་དགའ་བར་གྱུར་པ། རབ་ཏུ་དང་བར་གྱུར་ཅིང་གཙང་བའི་ཆུ་ན་གསེར་གྱི་ཉ་རྣམས་ཀྱིས་གང་བར་གྱུར་པ་རླབས་ཀྱི་འགྲམ་ན་མཆོག་ཏུ་ཡིད་འཕྲོག་པའི་ངང་པ་དང་། ཀཱ་རཎ་ཌ་བ་དང་ངང་ངུར་གྱི་ཚོགས་ཀྱིས་ཀུན་ཏུ་གང་བ་བྱའི་སྐད་རྣམ་པ་སྣ་ཚོགས་པ་རྣམས་ཐོས་པར་བྲེལ་བའི་སྒྲ་སྙན་པས་གང་བ་པད་མ་དང་ཨུད་པ་ལ་དང་ཀུ་མུ་ད་དང་ནི་ན་ད་དང་པད་མ་དམར་པོའི་མེ་ཏོག་གི་དབྱིབས་ལེགས་པ་རྣམས་ལ་རྣམ་པ་སྣ་ཚོགས་པའི་བུང་བའི་ཚོགས་རྣམས་ཀྱིས་སྦེར་བར་བྱེད་པའི་སྒྲ་ཡིད་འཕྲོག་པར་གྱུར་པ་རྣམས་དང་མན་དཱ་ར་བའི་ཤིང་གིས་ཡོངས་སུ་ཁྱབ་པ་གསེར་དང་ནོར་བུའི་སྟེགས་བུ་རྣམས་ཀྱིས་ཡོངས་སུ་གང་བར་གྱུར་པ་སྟེ། རྣམ་པ་དེ་ལྟར་གྱུར་པའི་རབ་ཏུ་དང་བའི་ཆུ་མཆོག་ཏུ་དགའ་བར་གྱུར་པ་དེ་དག་ན་མཚོའི་དབུ་བ་ཞེས་བྱ་བའི་པད་མ་འདབ་མ་སྟོང་ཕྲག་བརྒྱ་དང་ལྡན་པ་འདབ་མ་དེ་དག་རྣམས་ཀྱང་ཁ་དོག་དུ་མ་སྟེ། ཁ་ཅིག་ནི་ཨིན་དྲ་ནཱི་ལ་དང་མཚུངས་པའི་ཁ་དོག་གོ། །ཁ་ཅིག་ནི་ཤེལ་དང་མཚུངས་པའི་ཁ་དོག་གོ། །ཁ་ཅིག་ནི་གསེར་གྱི་རང་བཞིན་ནོ། །ཁ་ཅིག་ནི་དངུལ་གྱི་རང་བཞིན་ནོ། །ཁ་ཅིག་ནི་མུ་སཱ་རའི་རང་བཞིན་ནོ། །ཁ་ཅིག་ནི་ཀར་ཀེ་ཏ་ནའི་རང་བཞིན་ནོ། །ཁ་ཅིག་ནི་རྡོ་རྗེའི་རང་བཞིན་ནོ། །འདབ་མ་དེ་དག་རྣམས་ནི་མཆོག་གི་དྲི་དང་ཡང་ལྡན་ནོ། །མདོག་དུ་མར་གྱུར་པའི་འདབ་མ་དེ་དག་རྣམས་ཀྱི་དབུས་ཀྱི་སྙིང་པོ་ནི་{{page:{number:1482,folio:199b,volume:70}}}ཉི་མ་དམར་པོ་དང་མཚུངས་པའི་ཁ་དོག་དུ་རྣམ་པར་སྣང་ངོ་། །དེ་ཡང་རྣམ་པ་སྣ་ཚོགས་པ་ཉིད་ཀྱིས་རྣམ་པ་སྣ་ཚོགས་པའི་ཁ་དོག་གིས་སྙིང་པོའི་གོང་བུ་ལ་ཁྱབ་པའོ། །འདི་ལྟ་སྟེ་སྔོན་པོ་དང་སེར་པོ་དང་དམར་པོ་དང་དཀར་པོ་དང་སྐྱ་བོ་དང་ནག་པོ་དང་སྐྱ་རེངས་ཀྱི་མདོག་རྣམས་སོ། །ཟེའུ་འབྲུའི་དབུས་ཀྱི་སྙིང་པོ་ལ་ནི་ཡིད་དུ་འོང་བར་གྱུར་པའི་དྲི་རྣམས་ཀྱིས་ལེགས་པར་གང་བ་ཡིན་ནོ། །དེ་ནས་ལྷ་དེ་དག་རྣམས་ནམ་མཁའི་དཀྱིལ་དུ་མངོན་པར་འཕགས་ནས་མཚོ་གསལ་བར་དེར་འཇུག་གོ། །ཞུགས་ནས་ཀྱང་དེ་དག་རྣམས་ལས་ཁ་ཅིག་ནི་གསེར་གྱི་སྟེང་དུ་སྡོད་དོ། །ཁ་ཅིག་ནི་པད་མ་ལ་འདུག་པར་གྱུར་ནས་ལྷ་མོ་དང་བཅས་པས་ཡོངས་སུ་བསྐོར་ནས་རྩེ་བར་བྱེད་དོ། །ཁ་ཅིག་ནི་ཨུད་པལ་ལ་ལྷག་པར་གནས་ཏེ་ལྷ་མོའི་ཚོགས་རྣམས་དང་བཅས་པས་རྩེ་བར་བྱེད་དོ། །ཁ་ཅིག་ནི་ཨུད་པལ་ལ་གནས་པར་གྱུར་ནས་ཆུ་དེ་ཉིད་ཀྱི་ནང་དུ་རྩེ་བར་བྱེད་དོ། །ཁ་ཅིག་ནི་ངང་པའི་རྒྱབ་ཏུ་ཞོན་ནས་ཆུའི་རླབས་རྣམས་ལ་རྩེ་བར་བྱེད་དོ། །ཁ་ཅིག་ནི་ཐང་ལ་གནས་པའི་ཕུག་མཆོག་རྣམས་སུ་སོང་ནས་རྗེས་སུ་སྤྱོད་པ་དང་བཅས་པ་འདོད་པའི་ཡོན་ཏན་ལྔ་ཕུན་སུམ་ཚོགས་པ་རྣམས་ལ་གླུ་དང་རྒོད་པ་དང་འགྱིང་བར་གྱུར་པས་ཁང་བུ་རྣམས་སུ་དགའ་བར་བྱེད་དོ། །ཁ་ཅིག་ནི་ཡུལ་ཕྱོགས་གཞན་དུ་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་ར་རོ་བའི་སྐྱོན་དང་བྲལ་བའི་བཏུང་བ་ཕལ་པོ་ཆེ་རྣམས་འཐུང་བར་བྱེད་དེ། རྒྱགས་པའི་ཡོན་ཏན་རྣམས་རབ་ཏུ་ཉེ་བར་གནས་པའི་མདོག་དང་རོ་དང་རེག་བྱ་ཕུན་སུམ་ཚོགས་པའོ། །ཁ་ཅིག་ནི་ནོར་བུའི་རང་བཞིན་གྱི་སྣོད་རྣམས་སུ་འཐུང་བར་བྱེད་པ་ལ་འདི་ལྟ་སྟེ། ཨིན་དྲ་ནཱི་ལ་དང་། དངུལ་དང་། གསེར་དང་། བཻ་ཌཱུརྱ་དང་། པད་མ་རཱ་ག་དང་། ཤེལ་གྱི་རང་བཞིན་རྣམས་སུའོ། །ཁ་ཅིག་ནི་ཡང་འཁོར་གཞན་རྣམས་ཀྱིས་ཡོངས་སུ་བསྐོར་ནས་པད་མའི་འདབ་མར་གསེར་གྱི་རང་བཞིན་གྱི་རྩི་འཐུང་ངོ་། །ཁ་ཅིག་ནི་ཨུད་པ་ལ་ཁ་ཟུམ་པར་གྱུར་པ་རྣམས་ཕན་ཚུན་དུ་ལེགས་པར་བརྟེན་ནས་འདབ་མ་མ་རྡོལ་བ་རྣམས་སུ་རྩི་འཐུང་སྟེ། གླུ་ལེན་པར་གྱུར་ཅིང་རོལ་མོའི་སྒྲ་རྣམས་{{page:{number:1483,folio:200a,volume:70}}}ཀྱིས་ཀྱང་རབ་ཏུ་དགའ་བའི་ཡིད་ཅན་ནོ། །ཁ་ཅིག་ནི་ཡང་གཞན་དག་དང་བདུད་རྩིའི་རང་བཞིན་གྱི་ཟས་རྣམས་མིད་པར་བྱེད་དེ། དེ་རང་གི་སྐྱེ་བོའི་ཚོགས་དང་བཅས་པས་མདོག་དང་དྲི་དང་རོ་དང་རེག་བྱ་ཕུན་སུམ་ཚོགས་པ་ལའོ། །ཁ་ཅིག་ནི་གཞན་ན་རྔ་སྐད་ཡན་ལག་ལྔ་དང་ལྡན་པས་ལྷན་ཅིག་རྗེས་སུ་འགྲོགས་པར་གྱུར་པའི་ལྷ་མོའི་ཚོགས་དང་བཅས་པས་དགའ་བར་བྱེད་པ་དང་། རྩེ་བར་ཡང་བྱེད་གླུ་ཡང་ལེན་པར་བྱེད་ཅིང་གར་ཡང་བྱེད་དེ་གསལ་བར་བྱེད་པའི་མཚོ་དེ་ཡོངས་སུ་བསྐོར་ནས་སོ། །ཁ་ཅིག་ནི་མཚོ་དེ་ཉིད་ལ་ལྷན་ཅིག་སྤྱོད་པ་རྣམས་དང་བཅས་ནས་ཆུའི་རྩེད་མོ་བྱེད་དོ། །ཆུ་དེ་ལ་ཡང་ཇི་ལྟར་འདོད་པ་རྣམས་འབྱུང་ངོ་། །གང་དག་ལྷ་རྣམས་འདོད་པར་གྱུར་ན། ཇི་ལྟ་བར་ཆུ་འདི་དེ་ལྟར་མདོག་དང་རོ་དང་དྲི་དང་རེག་བྱ་དང་ལྡན་པར་འགྱུར་རོ། །ཇི་ལྟར་འདོད་པ་བཞིན་དུ་བསིལ་བ་དང་དྲོ་བའི་རེག་བྱ་དེའི་སེམས་བསྐྱེད་པ་དང་དུས་གཅིག་ཉིད་དུ་ཆུ་དེ་རྣམ་པ་དེ་ལྟ་བུ་ཉིད་རབ་ཏུ་གསལ་བར་བྱེད་པར་འགྱུར་བ་ནི་ལས་ཀྱི་རང་བཞིན་གྱིས་ཡིན་ཏེ། ལེགས་པར་བྱས་པ་རྣམས་ཀྱང་རུང་སྟེ་ལས་རྣམས་ཀྱིས་མི་བྱེད་པ་ནི་མེད་པས་དེ་དག་རྣམས་ཀྱང་དེ་ལྟར་འགྱུར་རོ། །གཞན་ཡང་ཇི་ལྟར་ཆུ་འདི་མྱོས་བྱེད་ཉིད་དུ་གྱུར་པར་བདག་ཅག་རྣམས་ཀྱིས་མཐོང་ན་རུང་ངོ་། །དེ་དག་གི་སེམས་བསྐྱེད་པ་དང་ལྷན་ཅིག་ཉིད་དུ་མདོག་དང་རོ་དང་རེག་བྱ་དང་དྲི་དང་ལྡན་པར་འགྱུར་ཏེ་མྱོས་པར་བྱེད་པའི་སྐྱོན་དང་བྲལ་བ་དང་ཡིད་ཤིན་ཏུ་རབ་ཏུ་དགའ་བ་དང་བདེ་བ་ཡང་རྒྱ་ཆེན་པོ་བྱེད་པར་འགྱུར་རོ། །གཞན་ཡང་ལེགས་པར་བྱས་པའི་ལས་རྣམས་ཀྱིས་ལྷ་རྣམས་རབ་ཏུ་དགའ་བར་བྱེད་པར་འགྱུར་རོ། །རང་ལེགས་པར་བྱས་པའི་ལས་ཀྱིས་རྣམ་པར་སྤྲུལ་པ་ལ་དེ་ལྟར་ལྷ་དགའ་བ་དང་རྩེ་བར་ཡང་བྱེད་དོ། །ལེགས་པར་བྱས་པ་དེ་དག་རྣམས་ཐམས་ཅད་ཀྱང་ལེགས་པར་བྱས་པའི་ལས་ལ་ལོངས་སྤྱོད་པར་བྱེད་ཀྱི་མ་བྱས་པ་ནི་ཉེ་བར་ལོངས་སྤྱོད་པར་མི་བྱེད་དོ། །ལེགས་པར་བྱས་པའི་ལས་རྣམས་ལ་ནི་རྣམ་པར་ཆུད་ཟ་བ་ཡང་ཡོད་པ་མ་ཡིན་ནོ། །ཇི་ལྟར། ལས་ཀྱི་འཁྲུལ་འཁོར་ཕུང་པོ་ཁམས། །སྦྱིན་པ་མི་འགྲན་ཁམས་གསུམ་འདི། །མ་ལུས་ཐམས་{{page:{number:1484,folio:200b,volume:70}}}ཅད་འཐུང་བར་བྱེད། །འོན་ཀྱང་འཇིག་རྟེན་གྱིས་མ་རིག །ལྷ་དེ་དེ་བཞིན་འདོད་ཡོན་ལྔའི། །ཀུན་ཏུ་བདེ་བར་འབྱུང་བར་འགྱུར། །བདེ་བར་གནས་པ་རྣམས་མཐོང་བར་གྱུར་ནས་བྱ་དེ་ཁོ་ན་ཉིད་བརྗོད་པས་སླར་ཉིད་ཚིགས་སུ་བཅད་པ་བརྗོད་པ། ཇི་ལྟར། མར་ནག་འཇུག་པ་རབ་འཇིག་པས། །ཇི་ལྟར་མར་མེ་རྟག་འཇིག་པ། །དེ་བཞིན་ལས་ཟད་དབང་གིས་ནི། །ལྷ་ཡི་གནས་ནས་ལོག་པར་ལྟུང་། །རྩིག་པ་ཞིག་པའི་དབང་གིས་ནི། །ཇི་ལྟར་རི་མོ་རྟག་གནས་འཇིག །དེ་བཞིན་ལས་ཞིག་བདེ་བ་ཡང་། །ངེས་པར་ལོག་པར་ལྟུང་བ་ཡིན། །ལྷ་གནས་ལྷ་ནི་ཐམས་ཅད་ཀྱང་། །བསོད་ནམས་ཟད་ནས་རྒུད་པའི་མཐའ། །སེམས་ཅན་དེ་དག་ལྟུང་བ་པོ། །དེ་དག་ཐམས་ཅད་མི་རྟག་གོ། །མི་རྟག་མི་བརྟན་ཐམས་ཅད་ཀྱང་། །གསོན་པ་ཡུད་ཀྱིས་འགྲོ་བ་ཡིན། །བདུད་ཀྱི་སྟོབས་ནི་ཆེན་པོ་འདི། །འཇིག་རྟེན་འདིས་ཀྱང་གོ་བ་མིན། །དེ་ལྟར་གཞན་ཡང་བྱ་དེ་ཁོ་ན་ཉིད་སྨྲ་བ་དེས་ལྷ་དེ་དག་རྣམས་ཉིད་ལ་ཕན་པར་འདོད་པས་ལེགས་པར་བྱས་པའི་ལས་ཀྱང་བསྐུལ་ལ། དེ་དག་དེ་ལྟར་རྟག་ཏུ་བརྗོད་ཀྱང་ལྷ་གང་དག་ཤིན་ཏུ་བག་མེད་པ་མ་ཡིན་པ་དེ་དག་རྣམས་ཉན་པར་བྱེད་ཅིང་ཉེ་བར་འཛིན་པར་ཡང་བྱེད་དོ། །ཡུད་ཙམ་ཞིག་ཀྱང་ཡིད་ཤིན་ཏུ་མཉམ་པར་བཞག་པར་ཡང་འགྱུར་རོ། །གང་ཡང་བག་མེད་པར་སྤྱོད་པ་དེ་དག་རྣམས་ཀྱིས་ནི་མི་ཐོས་པ་སྟེ་རྣམ་པར་གཡེང་བར་གྱུར་པའི་ཡིད་ཀྱིས་དེ་དུས་ཡུན་རིང་དུ་མཚོ་དེར་རྩེད་མོ་བྱེད་པར་འགྱུར་ལ། ཡུལ་གྱི་བདེ་བ་ལ་སྲེད་པ་ཆེས་ངོམས་པ་མེད་པར་གྱུར་ནས་རྣམ་པར་རྒྱུ་བར་གྱུར་པས། སླར་ཡང་གང་ན་རི་དེ་ལ་སྔར་བཞིན་དུ་དེ་ཁོ་ན་ལྟར་བཞོན་པ་ལ་མངོན་པར་ཞོན་ཏེ་ནམ་མཁའ་ལ་སླར་ཡང་འཕགས་སོ། །ཐམས་ཅད་དང་བཅས་པའི་ལྷན་ཅིག་སྤྱོད་པའི་འཁོར་རྣམས་དང་བཅས་པར་གྱུར་པས་བར་སྣང་གི་ནམ་མཁའ་ལ་འཕགས་ནས་ཀྱང་ལྷ་དེ་དག་རྣམས་ཀྱིས་རི་གཞན་མཐོང་བར་གྱུར་པ་ལ་རྣམ་པ་དུ་མའི་ནོར་བུའི་རང་བཞིན་དུ་མར་གྱུར་པའི་དབྱིངས་དུ་མར་ནམ་མཁའི་དབྱིངས་ནས་འཕྱར་བ་དེ་དག་ཐམས་ཅད་ཀྱི་སྟེང་ན་དེ་དག་ཐམས་ཅད་ལས་ལྷག་པར་གྱུར་པའི་བདེ་བའི་ཕྲེང་བ་རྒྱ་ཆེན་{{page:{number:1485,folio:201a,volume:70}}}པོ་འདི་དག་ཀུན་ཏུ་བརྩེགས་པ་དང་ཉེ་འཁོར་མཐོང་ན་དགའ་བ་རྣམས་ལྟ་བར་བྱེད་དོ། །དེ་གསུམ་ནི་འཐབ་བྲལ་གྱི་རི་རྣམས་ཀྱི་ཚད་ལས་ཀྱང་ཆེས་ལྷག་པ་ཡིན་ནོ། །དེ་བཞིན་དུ་ལྷ་རྣམས་རི་དེ་དག་ཀུན་ཏུ་ལྟ་བར་བྱེད་དོ། །རི་གང་དག་གི་འོད་ཟེར་གྱིས་ཡན་ལག་ཉེ་བར་རྒྱས་པ་བཞིན་དུ་ནམ་མཁའ་ཐམས་ཅད་རྣམ་པར་སྣང་བར་བྱེད་པས་ཆེས་ལྷག་པར་ཡང་དགའ་བར་གྱུར་པ་རྣམས་མཐོང་བར་གྱུར་ཅིང་གཞན་རྣམས་སུ་དེ་ལྟར་ཀུན་ཏུ་བལྟས་པར་གྱུར་ནས་བདེ་བའི་ཕྲེང་བ་རྒྱ་ཆེན་པོའི་རིའི་རྒྱབ་ཏུ་ངང་པ་ལས་འཁོད་པར་གྱུར་ཏོ། །རྣམ་པར་འཁོད་པར་གྱུར་པ། དེའི་རྗེས་ལ་ལྷ་དེ་དག་རྣམས་ཀྱིས་མཐོང་བར་གྱུར་པ་རྣམས་ལ་རི་དེའི་སྟེང་ནི་རྣམ་པར་བཀྲ་བའི་ཆ་ཤས་རྣམ་པ་སྣ་ཚོགས་པའི་རིན་པོ་ཆེའི་འོད་རྣམས་ཀྱིས་ཀུན་ནས་བརྒྱན་པ་ལ་བཻ་ཌཱུརྱའི་རང་བཞིན་ལ་གསེར་གྱི་རང་བཞིན་གྱི་ལོ་མ་དང་ལྡན་པའི་ལྗོན་ཤིང་རྣམས་ཀྱིས་ཉེ་བར་མཛེས་པར་བྱས་པ། དེ་བཞིན་དུ་གསེར་གྱི་རང་བཞིན་དང་བཻ་ཌཱུརྱའི་རང་བཞིན་ལ་གསེར་གྱི་རང་བཞིན་གྱི་འདབ་མས་ཉེ་བར་མཛེས་པར་བྱས་པ་དེ་བཞིན་དུ་སྡོང་པོའི་ཤིང་གཞན་རྣམས་ཀྱིས་ཉེ་བར་མཛེས་པར་གྱུར་པ་སྟེ། རི་དེའི་རྒྱབ་ན་སྡོང་བུའི་ཤིང་ཞེས་བྱ་བ་གང་དག་གི་རྩ་བ་དང་སྡོང་པོ་དང་ཡལ་ག་དང་ལོ་མ་དང་རྩེ་མོ་རྣམས་སྡོང་བུ་དང་སྡོང་བུར་གྱུར་པ་རྣམས་ཀྱང་རིན་པོ་ཆེ་ཆེན་པོ་བདུན་གྱིས་རབ་ཏུ་རྣམ་པར་ཕྱེ་བས་ཀུན་ཏུ་བརྒྱན་པར་གྱུར་པ་དང་རྩ་བ་ལ་སོགས་པ་རྣམས་ཀྱང་དེ་དག་གི་རང་བཞིན་དུ་གྱུར་པའི་སྡོང་བུ་ཡིན་ནོ། །ཤིང་དེ་དག་རྣམས་ཀྱི་སྡོང་བུ་གཅིག་ནི་བཻ་ཌཱུརྱའིའོ། །གཞན་ནི་པད་མ་རཱ་གའིའོ། །གཞན་ནི་གསེར་གྱིའོ། །གཞན་ནི་ཤེལ་གྱིའོ། །གཞན་ནི་མུ་སཱ་རའིའོ། །གཞན་ནི་ཀར་ཀེ་ཏ་ནའི་སྟེ། དེ་ལྟར་ཤིང་དེ་དག་རྣམས་ནི་སྡོང་བུ་དང་སྡོང་བུར་ཆ་ཤས་རྣམ་པར་ཕྱེ་བས་མཛེས་པ་ཡིན་ནོ། །རྩ་བ་ནས་བཟུང་ནས་ཇི་སྲིད་དུ་ཡལ་ག་དང་ལོ་མ་དང་རྩེ་མོ་དེ་དག་རྣམས་དང་འདབ་མ་ཡང་དེ་ཁོ་ན་བཞིན་དུ་རིན་པོ་ཆེ་བདུན་གྱི་རང་བཞིན་གྱིས་རྣམ་པར་གསལ་བར་གྱུར་པའོ། །སྡོང་བུའི་ཤིང་དེ་དག་རྣམས་མངོན་པར་ལེགས་པར་མཐོང་བར་གྱུར་པ་དང་ལྷ་དེ་དག་རྣམས་རྩེ་བར་གྱུར་པས་འཇུག་པར་བྱེད་དོ། །{{page:{number:1486,folio:201b,volume:70}}}ཤིང་དེ་དག་ལས་ཧ་ཅང་མི་རིང་བ་ན་ཁང་བུའི་ཕྲེང་བ་ཡོད་པ་ནི་མིའི་འཇིག་རྟེན་ན་ཉི་མས་ཀུན་དུ་གསལ་བར་བྱེད་པ་དང་ཁ་དོག་མཚུངས་པའོ། །དེ་ནས་ལྷ་དེ་དག་རྣམས་གང་ན་ཁང་བུའི་ཕྲེང་བ་ཡོད་པ་དེར་ཉེ་བར་འགྲོ་བར་བྱེད་དོ། །ཁང་བུ་དེ་དག་རྣམས་ཀྱི་གྲངས་ནི་འབུམ་ཕྲག་ཏུ་བརྗོད་པ་ཡིན་ནོ། །ཇི་ལྟར་འདོད་པས་འགྲོ་བར་གྱུར་པ་རྣམས་ཀྱི་ཇི་ལྟར་འདོད་པའི་ཚད་དང་ཇི་ལྟར་འདོད་པར་འགྱུར་བ་ཡིན་ནོ། །ཁང་བུ་དེ་དག་རྣམས་ཀྱིས་ལྷ་དེ་དག་རྣམས་ལ་འདོད་པ་རྣམས་ཇི་ལྟར་འདོད་པ་བཞིན་དུ་བྱེད་པར་འགྱུར་རོ། །པད་མའི་རྫིང་བུ་རྣམས་ཀྱང་དེ་ཁོ་ན་བཞིན་དུ་སྡོང་བུ་ཅན་གྱི་པད་མ་རྣམས་རིན་པོ་ཆེས་ཉེ་བར་བརྒྱན་པའི་པད་མའི་རྫིང་བུ་རྣམས་རྣམ་པར་གསལ་བར་བྱེད་དོ། །དེ་ཁོ་ན་བཞིན་དུ་སྡོང་བུ་ཅན་གྱི་རང་བཞིན་དང་དེ་ཁོ་ན་བཞིན་དུ་རིན་པོ་ཆེ་བདུན་གྱིས་ཉེ་བར་མཛེས་པར་གྱུར་པའི་ལུས་ཅན་གྱི་བུང་བ་རྣམས་དང་བྱ་རྣམས་ཀྱང་རྣམ་པ་གསུམ་དུ་ཡོན་ཏན་དང་ལྡན་པར་རྣམ་པར་རྒྱུ་བ་ནི་འདི་ལྟ་སྟེ། ཆུ་ལ་རྒྱུ་བ་ངང་པ་དང་ཀཱ་རཎྜ་བ་དང་ངང་ངུར་དང་ནི་ལུན་ཏན་དང་། མ་ཀུ་ལ་དང་ཧ་ཤུན་ད་ལ་སོགས་པ་རྣམས་ནི་ཆུ་ལ་རྒྱུ་བའོ། །ཐང་ལ་རྒྱུ་བ་ལ་བྱ་དེ་དག་རྣམས་ཀྱང་རི་དེའི་རྒྱབ་ན་རྩེ་བར་བྱེད་པ་རྣམས་ལ་འདི་ལྟ་སྟེ། བི་ཤཱ་ཁ་དང་། ཀུན་དགའ་བར་བརྗོད་པ་དང་། བྱ་ཐམས་ཅད་དང་ལྷན་ཅིག་ཏུ་ཀུན་སྒྲོགས་པ་དང་དུས་ཐམས་ཅད་དུ་དགའ་བར་འཇུག་པ་དང་། རྣམ་པ་དེ་ལྟ་བུ་རྣམས་ནི་ཐང་ལ་རྒྱུ་བར་གྱུར་པའི་བྱ་མཐོ་རིས་སུ་སྐྱེས་པ་རྣམས་ཀུན་ཏུ་སྒྲ་འབྱིན་པར་བྱེད་དོ། །རྨ་བྱ་ཡང་སྒྲ་སྙན་པར་འབྱིན་པར་བྱེད་དོ། །ནགས་ན་རྒྱུ་བའི་བྱ་མཐོ་རིས་ན་ཡོད་པ་རྣམས་ཀྱང་འདི་ལྟ་སྟེ། ཤང་ཤང་ཏེའུ་དང་རྨ་བྱ་དང་ཡཥྚི་དང་ཀུན་ཏུ་མིག་དང་མིག་མི་འཛུམས་པ་དང་ཉེ་འཁོར་ན་རྒྱུ་བ་དང་། དེ་ཁོ་ན་ཉིད་བརྗོད་པ་དང་དུས་ཀུན་ཏུ་བརྗོད་པ་ལ་སོགས་པ་རྣམས་མི་དང་མཐོ་རིས་འདྲེས་པར་གྱུར་པའི་བྱ་དག་སྒྲ་ཀུན་ཏུ་འདོན་པར་བྱེད་དོ། །མཉན་པར་འོས་པའི་རྣམ་པ་དུ་མ་དང་ནགས་ན་རྒྱུ་བའི་བྱ་རྣམས་རྩེ་བར་ཡང་བྱེད་དོ། །དེ་བཞིན་དུ་རིའི་བྱ་རྣམས་ཀྱིས་ཀྱང་མཆོག་ཏུ་མཛེས་པར་རྗོད་པར་བྱེད་དོ། །གཞན་ཡང་བདེ་བའི་ཕྲེང་བའི་རྒྱ་ཆེན་པོའི་རིའི་རྩེ་མོའི་ནམ་མཁའ་ལ་རྣམ་པར་{{page:{number:1487,folio:202a,volume:70}}}རྒྱུ་བའི་བྱ་རྣམས་ཀྱིས། རིན་པོ་ཆེ་བདུན་གྱི་རང་བཞིན་རྣམ་པ་སྣ་ཚོགས་པའི་ཚིག་གིས་རྣམ་པར་རྟོག་པ་རབ་ཏུ་བཅོམ་པའི་ལྷ་རྣམས་ལ་རྗོད་པར་བྱེད་དེ། ཇི་ལྟར། རྣམ་པར་རྟོག་པས་ཉེར་བཅོམ་དང་། །འདི་ནི་ཡུལ་གྱིས་བསླུས་པའང་ཡིན། །སྲིད་པ་ཡིས་ནི་རྨོངས་འདི་དག །འཆི་བདག་རྒྱལ་པོ་ཤིན་ཏུ་གནས། །འདོད་ལོངས་སྤྱོད་ལ་ཀུན་ཏུ་ཆགས། །ལམ་དང་ལམ་མིན་རིག་མིན་པའི། །འདོད་པའི་མིང་ཅན་ཡུལ་རྣམས་ཀྱིས། །སྐྱེ་བོ་རྣམ་པར་རྨོངས་ཐམས་ཅད། །སྣ་ཚོགས་འགྲོ་ཀུན་དུ་འགྱུར་བ། །སྣ་ཚོགས་ལས་ཀྱི་རྗེས་སུ་འགྲོ། །སྣ་ཚོགས་སེམས་ཀྱི་དབང་གིས་ནི། །སེམས་ཅན་འགྲོ་བ་ལྔ་ན་འཁྱམ། །དེ་ལྟར་བྱ་དེས་མཆོག་ཏུ་བག་མེད་པའི་ལྷ་རྣམས་མཐོང་ནས་རྗེས་སུ་འདོམས་པར་བྱེད་དེ་སྔ་མ་བཞིན་ནོ། །དེ་ནས་ལྷ་དེ་དག་གིས་དེ་མ་བརྩིས་པར་སླར་ཡང་དེ་ཁོ་ན་བཞིན་དུ་ཡུལ་རྣམས་ལ་བག་མེད་པར་གྱུར་ཅིང་འདོད་པ་ལྔས་ཡིད་འཕྲོག་པས་དེ་ཁོ་ན་བཞིན་དུ་དགའ་བར་བྱེད་པ་དང་རྩེ་བར་ཡང་བྱེད་དོ། །དུས་དེ་སྲིད་དུ་སྟེ། ཇི་སྲིད་དུ་དགེ་བའི་ལས་རྣམས་བྱས་ཤིང་བསགས་པ་ཟད་པར་མ་གྱུར་གྱི་བར་དུའོ། །དེའི་གཏིང་ལ་ནམ་ཞིག་ན་ལྷའི་འཇིག་རྟེན་ནས་འཆི་འཕོ་བར་འགྱུར་རོ། །ཤི་འཕོས་ནས་ཀྱང་ཇི་ལྟར་ལས་རྣམས་ཀྱིས་ཉེ་བར་འགྲོ་བར་གྱུར་པའི་དམྱལ་བ་དང་ཡི་དགས་དང་དུད་འགྲོའི་འགྲོ་བར་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་འཐུན་པར་མིར་སྐྱེ་བར་གྱུར་ན་ཡང་ལན་གྲངས་གཞན་ལ་མྱོང་བར་འགྱུར་བའི་ལས་རྣམས་ཀྱིས་དེ་མཆོག་ཏུ་སྐྱིད་པ་དང་མཆོག་ཏུ་བློ་རྒྱ་ཆེ་བར་འགྱུར་རོ། །མཆོག་ཏུ་རབ་ཏུ་དགའ་བའི་ཡིད་ཀྱིས་རྩེ་བ་ལ་ཆེད་ཆེར་བྱེད་པའམ་རབ་ཏུ་དགའ་བར་གྱུར་པའི་ལྷ་རྣམས་སུའམ། དེ་ཡང་ན་གསེར་གླིང་དུའམ་དེ་ཡང་ན་སིང་ཧ་ལའི་གླིང་དུ་ལོངས་སྤྱོད་དང་ལྡན་པར་འགྱུར་རོ། །ཁྱིམ་བདག་ཏུ་ཡང་ལས་དེའི་རྒྱུ་འཐུན་པར་འགྱུར་རོ། །རྣམ་པར་འདྲེས་པའི་ཁོར་ཡུག་ན་རྒྱུ་བའི་ལྷ་རྣམས་ཀྱི་ས་སྟེ་ལྔ་པ་རྫོགས་སོ།། །།གཞན་ཡང་དགེ་སློང་ལས་དང་འབྲས་བུའི་རྣམ་པར་སྨིན་པ་ཤེས་པ་དེ་འཐབ་བྲལ་བ་རྣམས་ཀྱི་ས་ལ་ཀུན་ཏུ་ལྟ་བར་བྱེད་དོ། །དེས་ཐོས་པ་ལས་{{page:{number:1488,folio:202b,volume:70}}}བྱུང་བའི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱི་ས་ཡང་དག་པར་ལྡན་པ་ཞེས་བྱ་བ་མཐོང་ངོ་། །དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་། དེས་མཐོང་བ་གང་ཚུལ་ཁྲིམས་དག་ཅིང་ཤིན་ཏུ་རྣམ་པར་དག་པ་དགེ་བའི་བསམ་པ་དང་ལྡན་པའི་སེམས་ཅན་དུ་གྱུར་ནས་སྲོག་གཅོད་པ་དང་མ་བྱིན་པར་ལེན་པ་ཡོངས་སུ་སྤངས་པར་གྱུར་པ་རྣམས་ནི་སྔ་མ་བཞིན་ནོ། །འདོད་པ་ལ་ལོག་པར་གཡེམ་པ་ཡང་ཡོངས་སུ་སྤངས་པར་གྱུར་པ་ཡང་། ཇི་ལྟར་སྔོན་གྱི་བུད་མེད་ཀྱི་སྐྱེ་བོ་རྣམས་ལྟ་བ་རྗེས་སུ་དྲན་པར་མི་བྱེད་དོ། །དེ་ནི་དགེ་བ་དང་ལྡན་པའི་སྐྱེས་བུ་ཚུལ་ཁྲིམས་དང་ལྡན་པ་ཡོངས་སུ་དག་པའི་བློ་ཡོངས་སུ་བསྒོམས་པའི་སེམས་དང་ལྡན་པ་རྣམས་ལུས་ཞིག་པ་ན་མཐོ་རིས་བདེ་འགྲོའི་འཇིག་རྟེན་པ་འཐབ་བྲལ་གྱི་ལྷ་རྣམས་ཀྱི་ནང་ནས་འགྲོ་བ་དང་ཡང་དག་པར་ལྡན་པ་ཞེས་བྱ་བའི་སར་སྐྱེ་བར་འགྱུར་རོ། །དེ་ལ་འདི་སྐྱེས་པར་གྱུར་པ་ན་ཡང་རང་ཉིད་ཀྱིས་ལེགས་པར་བྱས་པའི་ལས་དང་འདྲ་བའི་འབྲས་བུར་འགྱུར་ཏེ། འདི་ལྟ་སྟེ་ནགས་དང་ཉེ་བའི་ནགས་དང་རྫིང་བུ་དང་པད་མའི་ནགས་རྣམས་ལ་བྱ་སྣ་ཚོགས་པ་རྣམས་རྩེ་བར་གྱུར་པའི་སྒྲ་གདངས་སྙན་པ་ཀུན་ནས་སྒྲོགས་པ་རྣམས་ནི། གཟུགས་དང་རྒྱན་དང་ཆ་བྱད་མཆོག་དང་ལྡན་པ་རྣམས་ཀྱིས་ཡོངས་སུ་བསྐོར་བའི་ལྷ་རྫས་ཀྱི་བདེ་བ་དང་ལྡན་པས་རྔ་སྐད་ཡན་ལག་ལྔ་དང་ལྡན་པར་གྱུར་ནས། རྩེད་མོ་རྩེ་བར་འགྱུར་ཞིང་དགའ་བར་འགྱུར་བ་དཔེ་མེད་པའི་སྒྲ་དང་རེག་བྱ་དང་རོ་དང་གཟུགས་དང་དྲིས་རྒྱགས་པ་ལ། འདི་ལྟ་སྟེ། ལྔ་འབྱུང་བར་འགྱུར་བའི་སྦུབས་མཚོའི་བུ་གར་མངོན་པར་ཞུགས་པ་ལས་བར་ཆད་མེད་པར་ཆུ་ལྔར་འཛག་ཅིང་ལྟུང་ངོ་། །དེ་བཞིན་དུ་དབང་པོ་ལྔ་ལས་སྲེད་པ་དང་ལྡན་པ་རྣམས་ཀྱི་སྲེད་པ་ལྔ་པོ་རྣམས་ཉི་མ་རེ་རེ་ཞིང་ལོག་པར་ལྟུང་བར་འགྱུར་རོ། །འོན་ཀྱང་དབང་པོ་ལྔ་པོ་འདི་དག་རྣམས་ལ་ཚིམ་པ་སྐྱེ་བ་ཡང་མ་ཡིན་ནོ། །ཡང་འདི་ལྟ་སྟེ་མེ་ལྔ་འབར་བ་ལ་རླུང་གིས་བསྐྱོད་པར་གྱུར་པས་རི་རབ་ཏུ་འབར་བར་བྱེད་པས་མཆོག་ཏུ་སྲེག་པར་བྱེད་པའི་ཤུགས་དང་ལྡན་པ་ལ་ཤིང་སྐམ་པོ་ཅི་ལྟ་ཅི་ལྟར་རབ་ཏུ་བཅུག་པ་དེ་ལྟ་དེ་ལྟར་མེ་ཆེས་ཕལ་ཆེ་བར་འགྱུར་{{page:{number:1489,folio:203a,volume:70}}}ཏེ་བུད་ཤིང་རྣམས་སྲེག་པར་འགྱུར་བའི་ཕྱིར་རོ། །དེ་བཞིན་དུ་དབང་པོ་འདི་དག་རྣམས་ཀྱང་རྟག་ཏུ་སྲེད་པ་དང་ལྡན་པ་རྣམས་ནི་མེ་དང་མཚུངས་པ་ཡིན་ལ་རྣམ་པར་རྟོག་པའི་རླུང་གིས་བསྐྱོད་པར་གྱུར་ཅིང་། ཚུལ་བཞིན་མ་ཡིན་པ་ཡིད་ལ་བྱེད་པའི་རིའི་རྩེ་མོ་རྣམས་སུ་ཡུལ་གྱི་བུད་ཤིང་རྣམས་རབ་ཏུ་འབར་བར་གྱུར་པས། དབང་པོ་ལྔའི་འདོད་པའི་མེ་རྣམས་རབ་ཏུ་འབར་བར་འགྱུར་རོ། །དེ་བཞིན་དུ་དབང་པོ་འདི་དག་རྣམས་ཀྱི་ཡུལ་གྱི་ཤིང་རྣམས་དང་ཕྲད་པར་གྱུར་ན། དེ་ལྟ་དེ་ལྟར་མེ་བཞིན་དུ་རབ་ཏུ་འབར་བར་འགྱུར་རོ། །ཇི་ལྟ་ཇི་ལྟར་ཡང་མེ་དང་མར་མེར་ཕྱེ་མ་ལེབ་རབ་ཏུ་ལྷུང་བར་འགྱུར་ན་དེ་ལྟ་དེ་ལྟར་སྲེག་པར་བྱེད་དོ། །དེ་ཁོ་ན་བཞིན་དུ་སྲེད་པ་དང་ལྡན་པ་རྣམས་ཡུལ་གྱི་མེས་རབ་ཏུ་ལྟུང་བར་གྱུར་པས་ཀྱང་འཆི་བར་འགྱུར་བ་ཡིན་ནོ། །དེའི་ཕྱིར་ན་ཕྱེ་མ་ལེབ་ལྟ་བུར་གྱུར་པ་ནི་སྲེད་པ་དང་ལྡན་པ་རྣམས་ཐམས་ཅད་ཡིན་ནོ། །དེའི་བདག་ཉིད་དུ་གྱུར་པ་དེ་གོ་བར་གྱུར་པ་ཡང་མ་ཡིན་ནོ། །ཕྱེ་མ་ལེབ་ལྟ་བུར་གྱུར་པའི་ལྷ་དེ་དག་རྣམས་རབ་ཏུ་སྲེག་པར་གྱུར་པས་ཡུལ་ལྔའི་མེར་རབ་ཏུ་ལྷུང་བར་གྱུར་ནས་ནགས་དང་ཉེ་བའི་ནགས་རྣམས་སུ་ཡང་འགྲོ་བར་བྱེད་དེ། ལྷའི་བུ་མོའི་ཚོགས་དང་བཅས་པས་བསྐོར་བར་གྱུར་ནས་པད་མའི་ཚལ་ནས་པད་མའི་ཚལ་རྣམས་དང་། དེ་བཞིན་དུ་བདུད་རྩིའི་ཡུལ་ཕྱོགས་ནས་གཞན་བདུད་རྩིའི་ཡུལ་ཕྱོགས་རྣམས་སུ་དང་། དེ་བཞིན་དུ་བཏུང་བའི་བུམ་པ་ནས་ཡུལ་ཕྱོགས་གཞན་བཏུང་བའི་བུམ་པ་རྣམས་སུ་དང་། མར་གྱིས་ཀུན་ཏུ་བཏབ་པར་གྱུར་པའི་མེ་བཞིན་དུ་ཡུལ་གྱི་མེ་རྣམས་ཀྱིས། དེ་བཞིན་དུ་དེ་ཁོ་ན་ལྟར་རབ་ཏུ་འབར་བར་འགྱུར་རོ། །ལྷ་དེ་སྐྱེས་པ་ནས་ཡུལ་ཕྱོགས་དེ་རིན་པོ་ཆེ་བདུན་གྱིས་རྣམ་པར་བརྒྱན་པར་གྱུར་པ་གང་ཡིན་པ་རྣམས་རྣམ་པ་དུ་མར་ཤིན་ཏུ་ཡིད་འཕྲོག་པར་བྱེད་པའི་ལྷ་དང་ལྷ་མོའི་ཚོགས་བརྒྱ་སྟོང་དུ་མས་གང་བ་མཐོང་ངོ་། །རབ་ཏུ་དགའ་བར་གྱུར་པའི་རྒྱན་དང་ཆ་བྱད་དུ་མའི་གཟུགས་འཛིན་པ་གང་ཡིན་པ་རྣམས་ཀྱིས་ཡོངས་སུ་གང་བར་མ་གྱུར་པ་ནི། ཡུལ་ཕྱོགས་འདི་ན་ཡོད་པ་ནི་མ་ཡིན་ནོ། །ཡུལ་ཕྱོགས་དེ་ཡང་གང་རྒྱུན་མི་འཆད་{{page:{number:1490,folio:203b,volume:70}}}པར་ལྷའི་ཚོགས་དང་ལྡན་པར་མི་འགྱུར་བ་ཡང་ནི་མ་ཡིན་ཏེ། དེ་ལྟར་ཕན་ཚུན་ལྷན་ཅིག་ཏུ་དགའ་བར་བྱེད་པ་དང་རྩེ་བར་ཡང་བྱེད་དོ། །རབ་ཏུ་འདྲེས་པར་གྱུར་པ་སྣ་ཚོགས་པའི་རྒྱན་དང་ཆ་བྱད་དང་ལྡན་པར་རྒྱན་དང་མངོན་པར་དགའ་བ་ཡང་ཡིན་ནོ། །ལྷ་རྣམས་ལྷའི་གནས་རྣམས་ནས་རྔ་སྐད་ཡན་ལག་ལྔ་དང་ལྡན་པས་ཉེ་བར་བསྒྲགས་པར་གྱུར་པའི་ལྷ་གང་ཡིན་པ་འདི་དག་རྣམས་ལས། ཤིན་ཏུ་ཉུང་བའི་ལས་གང་ཡིན་པ་ལ་ནི་རྒྱན་དང་ཆ་བྱད་ཐམས་ཅད་འཛིན་པར་གྱུར་པས་ལྷའི་རྗེས་སུ་འབྲང་བར་བྱེད་པའི་འཁོར་སྟོང་ཕྲག་བཅུར་འགྱུར་རོ། །དེ་ལྟ་བུའི་རིམ་པས་ཁ་ཅིག་ལ་ནི་སྟོང་ཕྲག་སུམ་ཅུ་གཉིས་སོ། །དེ་བཞིན་དུ་ཇི་སྲིད་དུ་སྟོང་ཕྲག་བཞི་བཅུ་དང་། དེ་བཞིན་དུ་ཇི་སྲིད་དུ་སྟོང་ཕྲག་ལྔ་བཅུ་དང་། དེ་བཞིན་དུ་རྗེས་སུ་འཇུག་པའི་རིམ་པས་ལྷ་རྣམས་ཀྱི་འཁོར་ཇི་སྲིད་དུ་སྟོང་ཕྲག་བརྒྱར་འགྱུར་རོ། །གལ་ཏེ་དེའི་འཁོར་དེ་དག་རྣམས་ཀྱང་ཡོངས་སུ་སྐྱོ་བར་ཡང་མི་འགྱུར་ཏེ། ལྷ་དེ་དེ་དག་རྣམས་དང་ལྷན་ཅིག་ཀུན་ཏུ་སྦྱོར་བར་བྱེད་པ་ན་ལྷ་མོ་རྣམས་ཐམས་ཅད་ཀྱང་འདི་ལྟར་སེམས་པར་འགྱུར་ཏེ། ལྷ་དང་ང་གཅིག་པུ་ཁོ་ནར་ཀུན་དགའ་བར་བྱའོ་གཞན་རྣམས་དང་ནི་ལྷན་ཅིག་ཏུ་མ་ཡིན་ནོ། །དེ་ལྟར་ངོམས་པ་མེད་པའི་ལྷ་རྣམས་འདོད་པའི་སྲེད་པ་དང་ལྡན་བཞིན་དུས་བྱེད་དོ། །དེ་དག་ལ་ངོམས་པ་སྐྱེ་བ་ཡང་མ་ཡིན་ནོ། །འདི་དག་ནི་གཅུགས་པར་གྱུར་བཞིན་དུ་འབར་བར་གྱུར་པ་ཡིན་ནོ། །དེ་ནས་དེ་ལྟར་བག་མེད་པར་གྱུར་པ་རྣམས་རྣམ་པར་འཕྱོ་བར་བྱེད་པས་ནགས་དང་ཉེ་བའི་ནགས་དང་རྫིང་བུ་དང་ཤིང་དང་ཚང་ཚིང་དང་ཆུ་ཀླུང་དང་རྫིང་བུ་རྣམས་སུ་ལྷན་ཅིག་དགའ་བར་བྱེད་དེ། ལྷ་མོ་མེད་པར་ལྷའི་ཚོགས་ཀྱིས་ནི་མ་ཡིན་ནོ། །དེ་ལྟར་རྒྱུ་བར་གྱུར་པ་ལས་དེ་དག་རྣམས་གལ་ཏེ་ཤེད་ན་ངང་པའི་ནགས་ཞེས་བྱ་བའི་ནགས་རྗེས་སུ་སླེབ་པར་འགྱུར་རོ། །དེ་ན་ཡང་དེ་སྲིད་ཁོ་ནར་ལྷ་མོ་དང་བཅས་ནས་ཏེ། ནགས་དེ་ནི་དགའ་བ་ཆེན་པོ་དང་ལྡན་པས་ལྷ་རྣམས་ཀྱང་ངོ་མཚར་བར་གྱུར་པའི་དགའ་བ་ཡིན་ནོ། །དེའི་དགའ་བ་རྣམས་ནི་འདི་ལྟ་བུར་གྱུར་པ་ཡིན་ཏེ། འདི་ལྟར་ནགས་དེའི་ཉེ་འཁོར་རྣམས་ན་ངང་པ་དེ་དག་གིས་རྣམ་པར་གསལ་བར་བྱེད་དོ། །{{page:{number:1491,folio:204a,volume:70}}}ཀུན་ཏུ་གནས་པར་གྱུར་པ་རྣམས་ཀྱང་ཁ་ཅིག་ནི་དངུལ་གྱི་རང་བཞིན་གྱི་སྒྲོ་དང་གསེར་འབབ་པའི་རང་བཞིན་གྱི་སྒྲོ་དང་པད་མ་རཱ་གའི་མདོག་གི་རྐང་པ་དང་པད་མ་རཱ་ག་དང་མདོག་མཚུངས་པའི་ཁ་དོག་དང་གསུས་པ་ཤིན་ཏུ་བཀྲ་བར་འབར་བ་གང་ཡིན་པ་རྣམས་སོ། །ཁ་ཅིག་གསེར་འབར་བའི་རང་བཞིན་གྱི་རྒྱབ་དངུལ་གྱི་མདོག་དང་ལྡན་པའི་ལོགས་ཀར་ཀེ་ཏ་ནའི་རྐང་པ་སྟེ་ཕུག་རྣམས་ཀྱང་དེ་བཞིན་ནོ། །ཁ་ཅིག་ནི་ཤེལ་གྱི་རང་བཞིན་གྱི་རྒྱབ་མུ་སཱ་རའི་རང་བཞིན་གྱི་ལོགས་གསེར་བཙོ་མའི་མིག་དེ་དང་འདྲ་བའི་མཆུ་ཨིན་དྲ་ནཱི་ལའི་རང་བཞིན་གྱི་རྐང་པའོ། །ཁ་ཅིག་ནི་རྣམ་པར་འདྲེས་པའི་ཆ་ཤས་ཀྱི་སྒྲོ་རྣམ་པར་བཀྲ་བར་འགྱུར་བའི་རིན་པོ་ཆེ་བདུན་གྱི་རང་བཞིན་རྣམ་པར་བཀྲ་བའོ། །ཁ་དོག་གཅིག་པ་རྣམས་ནི་འདི་ལྟ་སྟེ་དངུལ་གྱི་མདོག་དང་ཤེལ་གྱི་མདོག་དང་གསེར་འབར་བའི་ཁ་དོག་དང་མུ་སཱ་རའི་ཁ་དོག་དང་ཀར་ཀེ་ཏ་ནའི་ཁ་དོག་རྣམས་ཏེ། ཇི་ལྟ་བུའི་ལས་སེམས་དང་སེམས་ཀྱིས་རྣམ་པར་བཀྲ་བར་གྱུར་པ་རྣམས་དགའ་བར་བྱེད་པ་དང་། རྣམ་པར་དཔྱོད་པར་ཡང་བྱེད་དོ། །དེ་དག་རྣམས་ཀྱང་ཇི་ལྟར་རྗེས་སུ་འཐུན་པར་མཆོག་ཏུ་རྣམ་པར་བཀྲ་བར་བྱས་པའི་སྒྲོའི་ཆ་ཤས་རྣམ་པར་བཀྲ་བར་གྱུར་པའི་ངང་མོ་རྣམས་དང་ལྷན་ཅིག་ཏུ་རྩེ་བར་བྱེད་དོ། །མཚོ་དག་དང་རྫིང་བུ་རྣམས་དང་ཇི་ལྟར་པད་མའི་ནགས་རྣམས་ལ་ཡང་ངོ་ལེགས་པར་འབབ་པའི་རི་ཆུ་ཀླུང་གི་རླབས་རྣམས་ལ་དང་དེ་བཞིན་དུ་པད་མའི་ཚལ་རྣམས་ལ་དང་དེ་བཞིན་དུ་ཡང་འཇམ་པ་མནན་ན་ནེམས་པའི་ས་གཞི་ཆ་ཀུན་ལ་དང་མེ་ཏོག་དང་ལྡན་པ་རྣམས་ལ་ཡང་དགའ་བར་བྱེད་དོ། །ཡོངས་སུ་སྤྱོད་པར་བྱེད་དོ། །ངང་པ་རྣམས་ཀྱང་ལྷ་བཞིན་དུ་ལྷན་ཅིག་སྤྱོད་པ་རྣམ་པ་དུ་མ་དང་ལྡན་པ་ཡིན་ནོ། །དེ་ནས་སྣ་ཚོགས་པའི་ལྷ་མོའི་ཚོགས་རྣམས་ཀྱིས་ཡོངས་སུ་སྐོར་བའི་ལྷ་དེ་དག་དང་ངང་པ་དེ་དག་ནི་ནགས་དེར་ཞུགས་པར་གྱུར་པ་ཉིད་ན་ངང་པ་དེ་དག་རྣམས་མངོན་པར་མཐོང་བར་གྱུར་ནས་སླར་ཉིད་ཀྱང་ངོ་མཚར་བར་གྱུར་ཅིང་ཡིད་ཆེས་རབ་ཏུ་དགའ་བར་གྱུར་ཏེ་མིག་གི་རྒྱུ་བ་གཡོ་བ་དང་ལྡན་པས་ནགས་དེའི་ཡུལ་ཕྱོགས་ཀྱི་ཉེ་འཁོར་ཀུན་ལ་རྣམ་པར་ལྟ་བར་བྱེད་དེ། དེ་དག་རྣམས་ཀྱིས་ཀྱང་ལྷ་མོ་དེ་དག་{{page:{number:1492,folio:204b,volume:70}}}རྣམས་ཀྱི་ཡིད་ཀྱི་རྗེས་སུ་འཐུན་པར་གྱུར་ནས་ཡིད་ཆེས་རབ་ཏུ་དགའ་བར་གྱུར་པས་འདི་ལྟར་རྟོག་པར་བྱེད་དེ་ཇི་ལྟར་ལྷ་རྣམས་འདི་ན་ངང་པའི་ནགས་ཞེས་བྱ་བའི་ངང་པ་རྣམས་ཀྱི་ནགས་མཆོག་ཏུ་དགའ་བར་གྱུར་པ་ཇི་ལྟ་བ་ཁོ་ན་བཞིན་དུ་རྣམ་པར་མཛེས་པར་གྱུར་པ་རྣམས་ལ། ཇི་ལྟར་འདི་ན་ལྷའི་ངང་པའི་ནགས་ཞེས་བྱ་བ་ནགས་ཆེན་པོ་མཆོག་ཏུ་དགའ་བར་གྱུར་པ་ཇི་ལྟ་བ་བཞིན་དུ་དེ་དག་གིས་རབ་ཏུ་མཛེས་ཏེ། རྣམ་པ་སྣ་ཚོགས་པའི་ལྗོན་ཤིང་གི་ཚོགས་རྣམས་ཀྱིས་དེ་དག་ཡོངས་སུ་ཁྱབ་པར་གྱུར་པ་རིན་པོ་ཆེ་ཁམས་དུ་མ་རྣམས་ཀྱི་འབྱུང་ཁུངས་དང་ལྡན་པ་དེ་དག་ནི་ཤིན་ཏུ་བར་ཡང་ཡོན་ཏན་རྣམས་ཕུན་སུམ་ཚོགས་པ། རྣམ་པ་སྣ་ཚོགས་པའི་པད་མའི་རྫིང་བུ་དང་ལྡན་པའི་རིའི་རྩེ་མོ་ཉེ་བར་དུད་པར་གྱུར་པ་རྣམ་པ་བརྒྱ་སྟོང་དུ་མར་མིང་བཏགས་པར་གྱུར་ཀྱང་གང་དག་རྣམས་ཀྱི་མིང་ཡང་ཤེས་པར་མི་འགྱུར་བའི་མེ་ཏོག་རྣམས་དང་ཉེ་བར་ལྡན་པ་པད་མའི་འབྱུང་གནས་བརྒྱ་སྟོང་དུ་མ་རྣམས་དང་ལྡན་པ་ཡིན་ཏེ། ནགས་དེ་ན་ནི་ངང་པའི་རྒྱལ་པོ་དུས་བཟངས་ཞེས་བྱ་བ་གནས་སོ། །དེ་ནི་ཇི་ལྟར་བདག་ཅག་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་ཡིན། དེ་བཞིན་དུ་ངང་པ་རྣམས་ཐམས་ཅད་ཀྱི་ཡང་དུས་བཟངས་འདི་ཡིན་ཏེ། ཤིན་ཏུ་ཡངས་པ་ཞེས་བྱ་བའི་པད་མའི་རྫིང་བུ་དེ་ན་འདི་རྩེ་བར་བྱེད་པ་དང་དགའ་བར་བྱེད་པ་དང་ཀུན་ཏུ་སྤྱོད་པར་ཡང་བྱེད་དོ། །དྲུང་དུ་ཡང་འཐབ་བྲལ་གྱི་མངའ་བདག་མུ་སུ་ལུན་དྷ་འོང་ངོ་། །དེ་དང་ལྷན་ཅིག་ཏུ་བྱ་ཆེན་པོ་དགའ་བར་བྱེད་ཀུན་ཏུ་སྤྱོད་པར་ཡང་བྱེད་པ་ནི་ཇི་ལྟར་ལྷའི་ཚོགས་གཞན་དག་རྣམས་ཀྱིས་དེ་ཡོངས་སུ་ཤེས་པར་འགྱུར་བ་ཡང་མ་ཡིན་པ་དེ་ལྟར་དགའ་བར་བྱེད་དོ། །དུས་བཟངས་གང་ཡིན་པ་དེ་དང་འཐབ་བྲལ་བའི་བདག་པོ་ལྷན་ཅིག་ཏུ་དགའ་བར་བྱེད་པའི་རྒྱུ་དེ་ཅི་ཡིན་པའི་རྒྱུ་དེ་ཡང་ལྷའི་ཚོགས་རྣམས་ཐམས་ཅད་ཀྱིས་ཀྱང་མི་ཤེས་སོ། །དེ་ལ་རྒྱུ་མཚན་དེ་དག་རྣམས་ཡིད་ལ་གྱིས་ལ་ལྷ་ཁྱོད་ཉིད་ཀྱང་བདག་ཅག་རྣམས་ཀྱིས་ཡོངས་སུ་བསྐོར་ནས་འགྲོ་བར་གྱིས་དང་། དེ་ལ་ཚིག་དེ་དག་རྣམས་ལྷག་མ་མ་ལུས་པར་མཐོང་བར་འགྱུར་གྱིས་ལྷ་དེ་དག་དང་། བྱའི་རྒྱལ་པོ་ཡང་ཇི་ལྟ་བ་བཞིན་དུ་ཐོས་པར་གྱུར་ནས་ལྷ་གསར་དུ་སྐྱེས་པ་དེས་ལྷ་དེ་དག་རྣམས་ཀྱི་ནང་ནས་ཞབས་འབྲིང་{{page:{number:1493,folio:205a,volume:70}}}བྱེད་པ་ལ་འདི་སྐད་ཅེས་བརྗོད་དེ། གང་ན་ངང་པའི་རྒྱལ་པོ་དེ་དང་འཐབ་བྲལ་གྱི་བདག་པོ་མུ་སུ་ལུན་དྷ་ཡང་ཡོད་པ་དེར་བདག་ཅག་རྣམས་ཇི་ལྟ་བ་བཞིན་དུ་འགྲོ་བར་བྱའོ། །དེ་ནས་དེ་བཞིན་དུ་ལྷ་མོ་དེ་དག་རྣམས་དང་ལྷ་དེ་དག་གང་ན་ང་ནགས་དེའི་ནང་ན་ཡོད་པ་དེར་ཉེ་བར་ལེགས་པར་ཕྱིན་ནོ། །ཞུགས་པར་གྱུར་པ་ན་མཐོང་བ་རྣམས་ལ་ལྗོན་ཤིང་གི་ཚལ་རྣམ་པ་སྣ་ཚོགས་པ་རྣམ་པ་དུ་མ་དང་རྣམ་པ་སྣ་ཚོགས་པའི་རི་དགས་རྣམས་དང་། བྱ་རྣམས་ཀྱིས་ཀུན་ཏུ་གང་བར་གྱུར་ཅིང་རི་དགས་ཀྱི་ཁྱུ་རྣམས་ཀུན་ཏུ་རྒྱུ་བ་རྣམས་ལ་ཁ་དོག་རྣམ་པ་དུ་མ་རྣམས་དང་རིགས་སྣ་ཚོགས་པ་རྣམས་ལྷན་ཅིག་སྤྱོད་པ་རྣམས་དང་བཅས་ནས་དེ་དག་ལ་སྤྱོད་པར་བྱེད་དོ། །སྤྱད་པར་འོས་པའི་ཟས་རྣམས་ལྷན་ཅིག་ཏུ་ཟ་བར་བྱེད་ཅིང་ལྷ་རྫས་ཀྱི་ནགས་རྣམས་ཀྱི་རྩ་བའི་ཟས་ཀྱང་སྟེ། རིན་པོ་ཆེ་བདུན་གྱིས་སྤྲས་པའི་ལུས་ཅན་རྣམས་ནགས་རྣམས་ཀྱི་ནང་དུ་དང་། ནགས་ཀྱི་ཚང་ཚིང་རྣམས་སུ་དང་ཆུ་ཀླུང་གི་ངོགས་རྣམས་སུ་དང་། པད་མའི་ཚལ་གྱི་འགྲམ་རྣམས་ལ་དང་། མཚེའུ་གཞན་རྣམས་ལ་དང་། སྨན་ལྗོངས་རྣམས་སུ་དང་། རིའི་ཁོང་སེང་རྣམས་ལ་ཡང་། ཁྱུ་རྣམས་དགའ་བར་བྱེད་ཅིང་ཀུན་རྗོད་པར་ཡང་བྱེད་དོ། །དེ་དག་རྣམས་མངོན་ཏུ་ལེགས་པར་མཐོང་བས་ཀྱང་ལྷ་རྣམས་ཀྱི་མིག་དང་ཡིད་མཆོག་ཏུ་འཕྲོག་པར་འགྱུར་ཞིང་རྣམ་པ་དུ་མར་ཡང་རབ་ཀྱི་མཆོག་ཏུ་དགའ་བར་གྱུར་ནས། གཞན་ཡང་ངོ་མཚར་བས་མིག་ཀུན་ཏུ་བསྐྱོད་པར་འགྱུར་ཞིང་དེ་དང་དེ་དག་རྣམས་མིག་གཏོད་པར་བྱེད་ཅིང་ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་བར་གྱུར་ནས་ཀྱང་ཉེ་བར་ལེན་པར་བྱེད་ཅིང་སླར་ཡང་ངང་པའི་ནགས་དེ་ཉིད་དུ་རབ་ཏུ་འཇུག་གོ། །རབ་ཏུ་ཞུགས་པར་གྱུར་པ་ཉིད་ན་ཀུན་ཏུ་ལྟ་བར་བྱེད་དོ། །བརྒྱ་ཕྲག་དུ་མར་གྱུར་པའི་རྨ་བྱའི་ཁྱུ་རྣམས་ཀྱང་ལྗོན་ཤིང་གི་ཚང་ཚིང་དང་ཉེ་བར་གྱུར་པ་རྣམས་ན་ཉེ་བར་རྟོག་སྟེ། ཁ་ཅིག་ནི་མགྲིན་པ་ནས་དབྱངས་སྒྲོགས་པའོ། །ཁ་ཅིག་ནི་ཕན་ཚུན་དུ་མདོངས་ཕྱི་རོལ་ཏུ་བྱས་ནས་ཀྱང་རྩེ་བར་བྱེད་པས་ལྷན་ཅིག་སྤྱོད་པ་རྣམས་ཀྱི་སྔོན་དུ་གར་བྱེད་དོ། །ཁ་ཅིག་ནི་གཅིག་པུ་ཞིག་ཏུ་གྱུར་ནས་ཤིང་འཐུག་པོ་རྣམས་ཀྱི་ནང་དུ་ནོར་བུ་བདུན་གྱིས་སྤྲས་{{page:{number:1494,folio:205b,volume:70}}}པའི་ཐིག་ལེས་རྣམ་པར་བཀྲ་བ་རྣམས་ལྗོན་ཤིང་གི་འདབ་མ་རྣམས་དང་ལྷན་ཅིག་ཏུ་རྩེ་བར་བྱེད་དོ། །ལྷན་ཅིག་སྤྱོད་པ་རྣམས་ཀྱིས་རྗེས་སུ་འབྲང་བར་གྱུར་པས་ནགས་དེའི་ཕྱི་རོལ་ན་ཡང་མཐོ་རིས་ཀྱི་རྗེས་སུ་འཐུན་པ་རྣམ་པ་དུ་མ་དང་ལྡན་པར་མཐོང་བ་ཉིད་དོ། །ངང་པའི་ནགས་དེར་དགའ་བར་གྱུར་པའི་ལྷ་བརྒྱ་སྟོང་བྱེ་བ་རྣམས་དེ་ལྟར་ལེགས་པར་འཇུག་པར་བྱེད་དོ། །གཞན་ཡང་ལྷ་རྣམས་ཀྱི་ནགས་གཞན་དག་རྣམས་ལྷ་གསར་དུ་སྐྱེས་པ་དེས་མཐོང་བར་གྱུར་པའི་ནགས་དེ་དག་རྣམས་ཀྱི་དགའ་བར་གྱུར་པ་ནི་འདི་ལྟ་སྟེ། ཆུ་ཀླུང་མཆོག་ཏུ་དང་བར་གྱུར་པ་ཤིས་པའི་ཆུ་བོའི་ངོས་གཉི་གའི་ཉེ་འཁོར་ན་ལྷ་རྣམས་ཀྱིས་ཡོངས་སུ་བསྐོར་བར་གྱུར་པས་རྣམ་པར་གསལ་བ་དང་། ཆུ་ཀླུང་དེ་དག་རྣམས་ཀྱང་ཡོན་ཏན་བདུན་དང་ལྡན་པའི་འོ་མས་ཡོངས་སུ་གང་བ་རྣམས་ཀྱི་མིང་དུ་གྱུར་པ་ལ་འདི་ལྟ་སྟེ། འདོད་པའི་ཆུ་དང་ཤིས་པའི་ཆུ་དང་ཀུན་དགའ་བར་འབབ་པ་དང་མྱོས་པ་མེད་པ་ཞེས་བྱ་བའི་ཆུ་དང་མངར་གྱུར་པ་དང་འདོད་པ་ཐམས་ཅད་ཀྱི་ཆུ་དང་བྱ་དང་ལྡན་པས་མངོན་པར་དགའ་བའོ། །རྣམ་པ་དེ་ལྟ་བུར་གྱུར་པའི་ཆུ་ཀླུང་རྣམས་འབབ་པའོ། །དགའ་བར་གྱུར་པའི་ནགས་ཆེན་པོ་དེའི་ཆུ་ཀླུང་དེ་དག་རྣམས་ལ་ཡང་ཆུ་ལ་རྒྱུ་བར་གྱུར་པའི་བྱ་རྣམས་གྲང་མོར་གྱུར་པའི་ཆུ་འཐུང་བར་བྱེད་དོ། །འཐུངས་ནས་ཀྱང་ཚིགས་སུ་བཅད་པ་རྗོད་པར་བྱེད་པ། ཇི་ལྟར། ལེགས་པར་སྔོན་གྱི་ཐར་བ་ཡི། །ལམ་རྟོགས་ནས་ནི་གསར་པ་ཡང་། །རྨ་བྱ་ཟད་ནས་སྐྱེ་བ་ནི། །ལྷ་ཡི་འཇིག་རྟེན་དུ་འབབ་འགྱུར། །གྱིས་དང་གང་ཡང་གསར་པའི་ལས། །རྣམ་གསུམ་རྣམ་པ་གསུམ་འབྱུང་བ། །རྙིང་བཅས་གསར་པ་རྗེས་སུ་ཚོལ། །འཐབ་བྲལ་དག་ཏུ་སྐྱེ་བར་འགྱུར། །མ་འོངས་པ་ཡི་འཇིག་ཤེས་དང་། །ད་ལྟར་བ་ལ་འཆུམས་མེད་གང་། །འདས་པ་ལ་ཡང་ཆགས་པ་མེད། །རིང་མིན་པ་ན་དེ་ཆགས་བྲལ། །བདེ་དང་སྡུག་བསྔལ་དག་གིས་ཀྱང་། །གང་གི་ཡིད་ནི་རྣམ་མི་འགྱུར། །བློ་གྲོས་བཟང་ལྡན་ལྷ་ཡི་ནི། །འཇིག་རྟེན་བདག་ཅག་འབབ་པ་བདེ། །གང་ཡང་རྙིང་བ་ཟོས་ནས་ནི། །གསར་པ་ཡང་ནི་མི་བྱེད་པ། །སྔོན་གྱི་ལེགས་བྱས་ཟད་པ་ནི། །འཆི་བའི་དུས་སུ་{{page:{number:1495,folio:206a,volume:70}}}རྣམ་པར་རིག །ཡུལ་རྣམས་ཀྱིས་ནི་འཁྲིད་བྱེད་པ། །ལྷ་གང་སེམས་ནི་རྨོངས་པ་ཡིན། །གང་གི་བློ་ནི་ཡོན་ཏན་ལྡན། །འདོད་པའི་དབང་རྗེས་དེ་མི་འགྲོ། །ད་ལྟར་བ་ཡི་འདོད་པ་ལ། །ཁྱད་པར་དུ་ནི་སྐྱོན་ཅན་ལ། །གང་ཞིག་བདེ་བས་མི་རྨོངས་པ། །དེ་ནི་བརྟན་པ་ཞེས་བརྗོད་དོ། །སྐྱོན་གྱིས་འཇིགས་པས་བརྐམ་ཆགས་མེད། །འདོད་རྣམས་དབང་དུ་འདི་མི་འགྲོ། །དེས་ནི་སྡིག་ཀྱང་རྣམ་འཇིག་བྱེད། །དེ་ནི་བརྟན་པ་ཞེས་བརྗོད་དོ། །བདེ་བ་ཡིས་ནི་འཕངས་པའི་ཡིད། །སྡིག་པའི་འཇིགས་པ་མ་མཐོང་བ། །དགའ་བ་ཤིན་ཏུ་དེས་སྟེན་པ། །རྨོངས་པ་གང་ནི་རབ་ཏུ་འཇོམས། །དགའ་བ་རྙེད་ནུས་ཐོབ་གྱུར་ནས། །ཅི་ཕྱིར་འདོད་པས་ཉམས་པར་བྱེད། །རྟེན་པ་དེ་དག་ཤིས་པ་མིན། །ངན་སོང་ཤིན་ཏུ་ཆེན་པོར་འགྱུར། །འཇིག་རྟེན་གློག་དང་སྨིག་རྒྱུ་བཞིན། །དྲི་ཟའི་གྲོང་ཁྱེར་དང་མཚུངས་པར། །ཐམས་ཅད་སླུ་བའི་བདག་ཉིད་ཅན། །འདོད་པ་མི་བཟད་པར་རབ་བརྗོད། །དེ་ལྟར་ངོས་ན་སྤྱོད་པའི་བྱས་ཤིན་ཏུ་བག་མེད་པར་གྱུར་པའི་ལྷ་གསར་དུ་སྐྱེས་པ་དེ་དག་མངོན་པར་མཐོང་ནས་ཚིགས་སུ་བཅད་པ་དེ་དག་བརྗོད་དོ། །གསར་པ་དེ་ཡང་ཡུལ་གྱིས་ཀུན་ནས་ཕྲོགས་པར་གྱུར་པའི་ཕྱིར་ན་བྱ་དེ་དག་གིས་ཅི་བརྗོད་ཅེས་ཟེར་ནས་གོ་བར་མི་འགྱུར་རོ། །དེ་ནས་ཕན་པ་དེ་དག་རྣམས་མ་བགྲངས་པར་སླར་ཡང་དེ་ཁོ་ན་བཞིན་དུ་ངང་པའི་ནགས་ཀྱི་ཆེས་ནང་དུ་ཞུགས་པར་གྱུར་པ་ན། ཡུལ་གཞན་མང་པོ་རྣམས་ལས་འདོད་པའི་རྒྱགས་པས་ཟིན་པ་རྣམས་ཀྱིས་ངང་པའི་ནགས་སུ་ཆེས་མཆོག་ཏུ་དགའ་བར་གྱུར་པའི་ཁྱད་པར་གྱི་དངོས་པོ་ཕལ་ཆེ་བ་ཉིད་ལས་དང་པོར་འཁྲི་ཤིང་གི་དྲ་བས་གཡོགས་པར་གྱུར་པ་རྣམས་རྟོགས་སོ། །དེ་ལྟ་དེ་ལྟར་མཆོག་ཏུ་བླ་ན་མེད་པ་རྣམས་དང་ལེགས་པར་ལྡན་པ་ལས་དེས་རྒྱང་རིང་བ་ཉིད་ནས་ནོར་བུའི་ནགས་ཞེས་བྱ་བ་མཐོང་སྟེ། ངང་པའི་ནགས་དེ་ཉིད་ཀྱི་འོད་ཟེར་གྱི་ཕྲེང་བ་བརྒྱ་སྟོང་དང་ལྡན་པའི་ནོར་བུ་རྣམས་གང་ཡིན་པའི་ཁྱད་པར་གྱིས་ལྷ་རྣམས་ཉིད་ཀྱིས་ངེས་པར་བལྟ་བར་ནུས་པ་ཡང་མ་ཡིན་ཏེ། འོག་གི་ས་ན་གནས་པར་གྱུར་པའི་ལྷ་སུམ་ཅུ་རྩ་གསུམ་པའམ་རྒྱལ་ཆེན་རིས་བཞི་པ་རྣམས་{{page:{number:1496,folio:206b,volume:70}}}ཀྱང་རུང་སྟེ་གཞན་འགའ་ཞིག་ན་ཡང་རྣམ་པ་དེ་སྲིད་ཀྱི་གཟི་བརྗིད་ཅན་ནི་ཡོད་པ་མ་ཡིན་ནོ། །ནོར་བུ་དེ་དག་རྣམས་ཇི་ལྟར་འདོད་པའི་དབང་གིས་འགྲོ་བར་གྱུར་པ་གང་ཡིན་པའི་ལྷ་རྣམས་འདོད་པར་གྱུར་ན་དེས་ནོར་བུ་དེ་དག་རྣམས་ཁང་བུར་གྱུར་ནས་ནམ་མཁའ་ལ་འཕགས་པར་བྱེད་དེ། ཁོང་སེང་ཅན་དུ་གྱུར་ཅིང་དེ་དག་གི་ཡང་ནང་དུ་སོང་ནས་ཀྱང་ལྷ་རྣམས་རབ་ཏུ་རྩེ་བར་འདོད་པས་ནམ་མཁའ་ལ་འཕགས་པར་བྱེད་ལ། ནོར་བུ་དེ་དག་རྣམས་ཀྱང་སེམས་བསྐྱེད་པ་དང་ལྷན་ཅིག་ཉིད་དུ་ཁང་བུར་གྱུར་ནས་ནམ་མཁའ་ལ་འཕགས་པར་གྱུར་ཏོ། །ལེགས་པར་བྱས་པའི་ལས་རྣམས་ཀྱིས་ནོར་བུ་དེ་དག་རྣམས་ཀྱི་ནང་དུ་ཡང་ཆུ་ཀླུང་དང་འབབ་ཆུ་དང་རྫིང་བུ་དང་ནགས་དང་སྐྱེད་མོས་ཚལ་དང་པད་མའི་རྫིང་བུ་དང་ལྗོན་ཤིང་གི་ཚོགས་དང་ནགས་ཚང་ཚིང་དང་ས་གཞི་ཆ་ཤས་རྣམས་དང་ལྡན་པ་དང་རིའི་རྩེ་མོ་རྣམས་དང་བྱའི་སྒྲ་དགའ་བ་རྣམས་དང་ལྡན་པར་གྱུར་པ་ཡིན་ནོ། །ཇི་ལྟར་ཡང་བདེ་བར་གྱུར་པས་ལྷ་དེ་དག་རྣམས་ནམ་མཁའ་ལ་བདེ་བར་རབ་ཏུ་རྒྱུ་བ་རྔ་སྐད་ཡན་ལག་ལྔ་དང་ལྡན་པ་དང་འདོད་པའི་ཡོན་ཏན་དྲུག་དང་ལྡན་པས་དགའ་བར་བྱེད་དོ། །ཇི་ལྟར་གཞན་ཡང་ལྷ་དེ་དག་རྣམས་ཉིད་འདོད་པར་འགྱུར་ན། ཇི་ལྟར་ལྷའི་འཇིག་རྟེན་དེ་དག་རྣམས་ཉིད་ཁོ་ནར་རྟག་ཏུ་བདག་ཅག་རྣམས་འཁོད་པར་བྱ་ན་ཞེས་དེ་དག་རྣམས་ཀྱི་སེམས་བསྐྱེད་པ་ཙམ་ཉིད་ན་ནོར་བུ་དེ་དག་རྣམས་ཉིད་འཐབ་བྲལ་བའི་ལྷའི་རིས་དེ་དག་རྣམས་ཉིད་དུ་འགྱུར་རོ། །སླར་ཉིད་ཀྱང་དེ་དག་རྣམས་ཉིད་ཡིད་བཞིན་དུ་གྱུར་ནས་འོད་ཟེར་གྱི་ཕུང་པོ་རྣམས་རབ་ཏུ་འབར་བར་བྱེད་དོ། །རང་གི་འོད་ཟེར་རྣམས་ཉིད་ལྷ་མོ་དེ་དག་གིས་ལྷ་གསར་དུ་སྐྱེས་པ་དེ་ལ་རྗོད་པར་བྱེད་དོ། །དེ་ནས་དེ་དག་རྣམས་མཆོག་ཏུ་དགའ་བར་གྱུར་པའི་ངང་པའི་ནགས་དེ་ལས་ཀྱང་འདོད་པའི་ཞགས་པ་གཞན་རྣམས་ཀྱིས་ཀུན་ནས་དྲངས་པར་གྱུར་ཏོ། །སླར་ཡང་ཡུལ་གྱིས་དྲངས་པར་གྱུར་ནས་ནོར་བུའི་ནགས་དེར་གླུ་ཉེ་བར་ལེན་པར་གྱུར་ཅིང་རབ་ཏུ་བརྟེན་ནས་དེ་དག་རྣམས་ཀྱིས་ཧ་ཅང་མི་རིང་བ་ནས་ལྟ་བར་བྱེད་དོ། །སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་གི་འོད་ཟེར་བརྒྱ་སྟོང་གིས་བསྐོར་ནས་ནགས་དང་བཅས་པའི་ཡུལ་གྱི་ནོར་བུའི་{{page:{number:1497,folio:207a,volume:70}}}ནགས་དེ་དང་། ཧ་ཅང་མི་རིང་བའི་ངང་པའི་ནགས་ཀྱི་ཉེ་འཁོར་ཀུན་ཏུ་སྣང་བར་བྱེད་དོ། །དེ་ནས་ལྷ་དེ་དག་ལྷ་དེ་དག་རྣམས་ཀྱི་དྲུང་ནས་ནགས་དེ་དག་ཉེ་བར་བསྐོར་བར་གྱུར་ནས། ནོར་བུའི་ཁང་བུར་གནས་ཏེ། གང་ན་ནོར་བུའི་ནགས་དེ་ཡོད་པར་གྱུར་པ་དེར་ཉེ་བར་འགྲོའོ། །ལྷ་མོ་དེ་དག་ཉིད་དང་ལྷན་ཅིག་ཏུ་དེར་ཉེ་བར་ལེགས་པར་ཕྱིན་ནས། ནོར་བུ་དུ་མ་རྣམས་འབར་བའི་ཕྲེང་བ་དང་རྣམ་པར་སྣང་བར་གྱུར་པའི་ནོར་བུའི་འོད་རྣམས་ལ་ཡང་ལྟ་བར་བྱེད་དོ། །དེ་ནས་ལྷ་དེ་དག་རྣམས་འདི་སྙམ་དུ་སེམས་སོ། །ཅི་སྟེ་ཡང་བདག་ཅག་རྣམས་ལྷའི་ནོར་བུ་གཞན་རྣམས་གང་ཡིན་པའི་ནང་དུ་ཇི་ལྟ་བར་སོང་ལ་ནམ་མཁའི་དཀྱིལ་དུ་འཁོད་ནས་རྣམ་པར་རྒྱུ་བར་བྱ་སྟེ་མཐོ་རིས་ལ་བལྟ་བའི་དོན་དུ་དེ་བཞིན་དུ་བདག་ཉེ་བར་འགྲོ་བར་བྱའོ། །དེ་ནས་ལྷ་གསར་དུ་སྐྱེས་པ་དེའི་སེམས་བསྐྱེད་པ་དང་ལྷན་ཅིག་ཏུ་གང་ཡིད་ལ་བསམས་པའི་ནོར་བུ་འདི་ལྷ་དེ་ཁང་བུར་དེར་གྱུར་ཏོ། །གྱུར་ནས་ཀྱང་ནམ་མཁའི་ཁམས་སུ་འཕགས་སོ་དེ་འཕགས་པར་གྱུར་པ་ཡང་ལེགས་པར་མངོན་པར་མཐོང་ནས་ལྷ་དེ་ལྷན་ཅིག་སྤྱོད་པའི་འཁོར་དེ་དག་རྣམས་ཉིད་ཀུན་ནས་ནོར་བུའི་རང་བཞིན་གྱི་ཁང་བུ་དེར་མངོན་པར་ཞུགས་པ་དེ་དག་གིས་མཐོང་བར་གྱུར་ཏེ། ཇི་ལྟར་རང་གིས་བྱས་པའི་ལས་དང་འདྲ་བར་དགའ་བ་དེའི་ནང་དེ་ན་འདི་དག་ཡོད་དེ། ཆུ་ཀླུང་དང་འབབ་ཆུ་དང་རྫིང་བུ་དང་ནགས་སྐྱེད་མོས་ཚལ་དང་པད་མའི་ཚལ་དང་དགའ་ཚལ་དང་རི་དང་རིའི་རྩེ་མོ་དང་ཚང་ཚིང་དག་གིས་ལེགས་པར་གང་བར་གྱུར་པ་མཐོང་ན་དགའ་བ་དུ་མ་རྣམས་ཕྱོགས་གཞན་དང་གཞན་ན་མཐོང་བར་གྱུར་པ་རྣམས་ལ། བྱ་རྣམས་དགའ་བར་འགྱུར་བའི་ཀྲ་ཀྲིའི་སྒྲ་རྗོད་པར་བྱེད་པ་དང་། ཁ་དོག་དང་དབྱིབས་སྣ་ཚོགས་པའི་སའི་ཆ་རྣམས་དང་དྲི་དང་ལྡན་པར་གྱུར་པའི་མེ་ཏོག་གིས་ཀུན་ཏུ་ཁེབས་པས་ཆགས་པར་བྱེད་དོ། །དེ་བཞིན་དུ་ཡུལ་གཞན་རྣམས་ན་ཡང་མཐོང་བར་གྱུར་པ་ལ་རི་དགས་དང་བྱ་རྣམས་ཆུ་ཀླུང་མཉམ་པ་དང་མི་མཉམ་པའི་དགའ་བར་གྱུར་པའོ། །གཞན་ཡང་ལྷས་ཡུལ་ཕྱོགས་གཞན་རྣམས་སུ་མཐོང་བར་གྱུར་པ་ལ་གང་དག་ཇི་ལྟར་འདོད་པ་བཞིན་དུ་ལྷ་དང་ལྷ་མོའི་ཚོགས་རྣམས་ཀྱིས་ལེགས་པར་གང་བས་རྒོད་པ་དང་འགྱིང་བ་དང་རྩེ་འཇོ་བས་{{page:{number:1498,folio:207b,volume:70}}}རྣམ་པ་སྣ་ཚོགས་པའི་བདེ་བ་བལྟ་བར་དགའ་བ་རྣམས་སོ། །ཇི་སྐད་དུ་བཤད་པའི་ཡུལ་ཕྱོགས་དེ་དག་རྣམས་ཐམས་ཅད་ལ་གསར་དུ་སྐྱེས་པའི་ལྷ་དེས་དང་པོ་མཐོང་བ་ཡིན་པས་ལྷ་མོ་དེ་དག་རྣམས་དང་ལྷན་ཅིག་ཏུ་རྩེ་བར་བྱེད་ཅིང་བག་མེད་པས་རྒྱུ་བར་བྱེད་དོ། །གཞན་ཡང་ཡུལ་ཕྱོགས་གཞན་དག་རྣམས་སུ་ཡང་མི་ངོམས་པའི་འདོད་པའི་སྲེད་པ་རྣམས་ཀྱིས་ཉེ་བར་འགྲོ་སྟེ། གང་ན་བདུད་རྩིའི་རང་བཞིན་གྱི་ས་ཕྱོགས་ཡོད་པ་དེར་ཟས་དོན་དུ་གཉེར་བར་བྱ་བའི་ཕྱིར་ཉེ་བར་འགྲོ་བར་བྱེད་དོ། །དེ་དེར་ཇི་ལྟར་ལེགས་པར་བྱས་པའི་ལས་དང་འདྲ་བར་ཟ་བར་བྱེད་དོ། །དེ་ཉེ་བར་ཟོས་ནས་ཀྱང་ཡུལ་གྱི་མེས་བསྲེགས་པར་གྱུར་པས་གང་ན་བཏུང་བའི་ཆུ་ཀླུང་ཡོད་པ་དེར་ལྷན་ཅིག་སྤྱོད་པའི་འཁོར་དང་བཅས་ནས་ཉེ་བར་འགྲོའོ། །དེའི་འཁོར་དེ་དག་རྣམས་ཉིད་དང་རྒྱ་ཆེན་པོའི་སྲེད་པའི་རླབས་རྣམས་ཀྱིས་ཁྱེར་བར་གྱུར་པ་ན་བདུད་རྩི་འདི་དག་རྣམས་དང་ཕྲད་པར་གྱུར་ཏེ། དེ་ནས་དེ་དག་བཏུང་བའི་ས་གཞིར་སོང་ནས་རྣམ་པ་སྣ་ཚོགས་པའི་ནོར་བུའི་སྣོད་རྣམས་སུ་མྱོས་བྱེད་དེ་དག་འཐུང་བར་བྱེད་དོ། །དེ་ཕྱིར་ཞིང་ཉིད་ཀྱང་མྱོས་བྱེད་ཀྱིས་རངས་པར་གྱུར་པ་ནི་མར་ཀུན་ཏུ་བླུགས་པར་གྱུར་པ་ཉིད་ཀྱི་མེ་འགྲན་ཟླ་མེད་པར་གྱུར་པ་བཞིན་དུ་འདིའི་ཡུལ་གྱི་སྲེད་པ་རྣམས་ཀྱང་རབ་ཏུ་འབར་བར་འགྱུར་རོ། །དེ་ཡང་ཡུལ་དེ་དག་རྣམས་ཀྱིས་ཀུན་ཏུ་རྨོངས་པར་གྱུར་ནས་ཕྱིར་ཞིང་ཉིད་ཀྱང་ལྷའི་བུ་མོ་དེ་དག་ཉིད་དང་ལྷན་ཅིག་ཏུ་གར་དང་རབ་ཏུ་དགའ་བར་ཡང་བྱེད་དོ། །དེ་དག་དེ་བཞིན་དུ་གནས་དེར་རྩེད་མོ་རྣམས་བྱས་ནས། སླར་ཡང་གང་ན་པད་མའི་རྫིང་བུ་ཡོད་པར་གྱུར་པ་དེར་ཉེ་བར་འགྲོ་བར་བྱེད་དོ། །ཆུ་ལ་རྩེ་བར་བྱ་བར་འདོད་པའི་དབང་དུ་བྱས་ནས་ཐམས་ཅད་ལ་ཡང་རིག་པར་བྱས་ཏེ། གང་ན་པད་མའི་རྫིང་བུ་དེ་ཡོད་པ་དེར་ཀུན་ཏུ་ཉེ་བར་འགྲོའོ། །གཞན་ཡང་དེ་ཡུལ་རྣམས་ཀྱིས་རྒྱགས་པར་གྱུར་ནས་དེ་དག་རྣམས་དང་ལྷན་ཅིག་ཏུ་ཆུའི་རྩེད་མོ་བྱེད་པར་འགྱུར་རོ། །ལྷའི་བུ་མོ་དེ་དག་རྣམས་ཉིད་དང་ལྷའི་བདེ་བ་མཆོག་ཏུ་དཔེ་མེད་པ་རྣམས་མངོན་སུམ་དུ་ཉེ་བར་ལོངས་སྤྱོད་པ་བྱེད་དོ། །དེ་གཞན་ཡང་དེ་ཁོ་ན་བཞིན་དུ་རྒྱགས་པས་རྒྱགས་པར་གྱུར་ནས་རྣ་བ་ཚིམ་པར་བྱ་འདོད་པས་འགྲན་གྱི་དོ་མེད་པའི་ཡུལ་གྱིས་ཀུན་ཏུ་ཁྲིད་པའི་ཕྱིར་རྔ་སྐད་ཡན་ལག་ལྔ་པ་ཉན་པར་འདོད་དོ། །དེ་ནས་གཞན་ཡང་དེ་དག་རྣམས་ཉིད་ཀྱི་དཀྱིལ་དུ་སོང་ནས་ལྷ་དེ་{{page:{number:1499,folio:208a,volume:70}}}གཅིག་པུ་གླུ་ལེན་ནོ། །གླུ་ཉན་པར་ཡང་བྱེད་དོ། །རྔ་སྐད་ཡན་ལག་ལྔ་དང་ལྡན་པ་ཐམས་ཅད་ཀྱི་རྣ་བ་དང་ཡིད་འཕྲོག་པར་བྱེད་པ་གང་ཡིན་པ་ནི་དངོས་པོ་གཞན་རྣམས་ཀྱི་དཔེ་བྱ་བར་ཡང་སླ་བ་མ་ཡིན་ནོ། །དེ་དེ་ལྟར་འདོད་པའི་ཡོན་ཏན་ལྔ་ལ་ཉེ་བར་ལོངས་སྤྱོད་པར་འགྱུར་བས་ཀྱང་ངོམས་པར་འགྱུར་བ་ཡང་མ་ཡིན་ནོ། །སྲིད་པས་རྣམ་པར་གདུངས་པར་གྱུར་པའི་བསམ་པ་ཅན་རྣམས་ནི་སྲིད་པས་རྣམ་པར་ངོམས་པར་འགྱུར་བ་ཡང་མ་ཡིན་ཏེ། ཇི་ལྟར་མེ་ནི་བུད་ཤིང་རྣམས་ཀྱིས་ངོམས་པར་མི་འགྱུར་ལ་དེ་བཞིན་དུ་འདོད་པ་དང་བཅས་པས་འདོད་པ་དང་ལྡན་པ་རྣམས་རྣམ་པར་ངོམས་པ་མི་སྐྱེའོ། །དེ་དེ་ན་རྣམ་པ་དུ་མ་དང་རྣམ་པར་རྟོག་པ་དུ་མའི་བདེ་བ་རྣམས་ཉེ་བར་ལོངས་སྤྱོད་པར་གྱུར་པས་དུས་རིང་དུ་རྩེ་འཇོ་བྱས་ནས། གཞན་ཡང་ནོར་བུའི་རང་བཞིན་གྱི་ཁང་བུ་དེ་ཉིད་ཀྱིས་ངང་པའི་ནགས་དེ་ཉིད་དུ་སླར་ཡང་རབ་ཏུ་འཇུག་པར་བྱེད་དེ། ཕྱིར་བཞིན་འབྲང་བར་གྱུར་པའི་འཁོར་རྣམས་ཐམས་ཅད་དང་དེ་སོང་ནས་ཕྱིར་ཞིང་ཉིད་ཀྱང་སྔ་ན་མ་མཐོང་བའི་ཡུལ་ཕྱོགས་གཞན་རྣམས་སུ་འཇུག་པར་བྱེད་དོ། །ནགས་དེའི་དགའ་བར་གྱུར་པ་ཡང་འདི་དག་ཡིན་ཏེ། ཇི་ལྟར་བལྟས་པར་གྱུར་པ་དེ་ལྟར་ནགས་དེ་ནི་ཆེས་དགའ་བར་གྱུར་པ་ཡིན་ནོ། །དབང་པོ་རྣམས་ཀྱང་ཡུལ་རྣམས་ཀྱིས་ངོམས་པ་ཡང་མེད་དོ། །དེ་ལྟར་བྱས་པས་ནགས་དེ་དག་ནི་བལྟ་བར་ནུས་པ་ཡང་མ་ཡིན་ནོ། །དེ་བཞིན་དུ་འབབ་ཆུ་དང་རྫིང་བུ་དང་ནགས་དང་ཉེ་བའི་ནགས་དང་ཤིང་གི་ཚོགས་རྣམས་དང་ལྷ་དང་ལྷ་མོའི་ཚོགས་རྣམ་པ་དུ་མ་རྣམས་ཀྱང་དེ་ན་མཐོང་ངོ་། །དེ་ཁོ་ན་བཞིན་དུ་རྔ་སྐད་ཡན་ལག་ལྔ་དང་ལྡན་པས་རྩེ་བར་གྱུར་པས་གཞན་ཡང་མཁའ་ལྡིང་གི་རྒྱལ་པོ་དུས་བཟངས་དེ་རྣམ་པར་ཡངས་པའི་པད་མའི་རྫིང་བུ་གང་ན་གནས་པར་གྱུར་པ་དེར་ལྷའི་བུ་མོའི་ཚོགས་ཀྱིས་ཡོངས་སུ་བསྐོར་བ་དང་བཅས་ནས་དེ་དག་རྣམས་ལེགས་པར་ཉེ་བར་འགྲོ་བར་བྱེད་དོ། །དེ་ལྟར་དེས་མང་དུ་མཐོང་ངོ་། །དེ་ལྟར་དེས་ལྷའི་ཚོགས་བརྒྱ་སྟོང་དུ་མ་རྣམས་གླུ་ལེན་པར་གྱུར་པ་དང་། ལྷ་རྫས་ཀྱི་རིམ་པས་བདེ་བ་དང་། ཡང་དག་པར་ལྡན་པར་གྱུར་པ་རྣམས་མཐོང་བར་འགྱུར་རོ། །གང་དག་ལ་དཔེས་གཞལ་བར་བྱ་བ་རྣམས་ནི་ཅུང་ཟད་ཀྱང་ཡོད་པ་མ་ཡིན་ལ། གང་གིས་དཔེར་བྱེད་པར་གྱུར་པའི་འཇིག་རྟེན་ཀུན་ཏུ་གསལ་བར་བྱེད་པའི་ཉི་མ་ཡང་གང་དག་གིས་ཁྱད་པར་གྱིས་སྲིན་{{page:{number:1500,folio:208b,volume:70}}}བུ་མེ་ཁྱེར་ཙམ་དུ་ཡང་མ་ཡིན་ནོ། །འོད་ཟེར་གྱི་དབང་དུ་བྱས་ནས་དེ་ལས་གཞན་པ་རྣམས་གང་དག་གིས་དཔེར་བྱེད་པ་ཡིན། དེ་ལྟར་ལྷ་རྣམས་ནི་དཔེ་མེད་པའི་ཡུལ་རྣམས་ཀྱིས་ཉེ་བར་འཚོ་བ་ཡིན་ནོ། །རོ་རྣམས་ཀྱི་ཡང་དཔེ་བྱ་བར་ནུས་པ་མ་ཡིན་ཏེ། མི་རྣམས་ཀྱི་ཡང་གང་གི་ཕྱིར་རོའི་མཆོག་ཏུ་གྱུར་པ་རྣམས་ལ་འདི་ལྟ་སྟེ། སྦྲང་རྩི་དང་བཅོས་པའི་ཆང་དང་བུ་རམ་ཤིང་དང་ཤའི་རིགས་སུ་གྱུར་པ་རྣམས་དང་སྟེ། ཤིན་ཏུ་ལེགས་པར་སྦྱར་བའི་རོ་དེ་རྣམས་ཐམས་ཅད་དང་ཡང་དག་པར་ལྡན་པས་ཀྱང་། བདུད་རྩི་དམར་པོ་དག་གི་ཁྱད་པར་གྱིས་བིམ་པའི་འབྲས་བུ་ཙམ་དང་ཡང་འདྲ་བ་མ་ཡིན་ནོ། །མི་རྣམས་ཀྱི་རོ་ཐམས་ཅད་དང་ཡང་དག་པར་ལྡན་པ་དེ་གང་གིས་དཔེར་བྱེད་པར་འགྱུར། རོའི་དབང་དུ་བྱས་ནས་ལྷ་རྣམས་ཀྱི་བཅུ་དྲུག་ཆར་ཡང་མི་ཕོད་དོ། །དྲི་རྣམས་ཀྱི་ཡང་དཔེར་བྱ་བ་ནུས་པ་མ་ཡིན་ཏེ། འདི་ན་མི་རྣམས་ཀྱི་དྲི་ཞིམ་པར་གྱུར་པ་རྣམས་ཐམས་ཅད་ལ་འདི་ལྟ་སྟེ། ཙན་དན་དང་། ཨ་ག་རུ་དང་། ཕྱེ་མ་དང་། བྱུག་པ་དང་། ནི་ཁུ་སྟི་དང་། ཙམ་པ་ཀ་དང་། ཀེ་ཏ་ཀ་དང་། ཡིད་བདེ་བའི་མེ་ཏོག་དང་། ཛཱ་ཏིའི་དྲི་དང་། དབྱར་གྱི་དུས་པ་དང་། ཨུད་པ་ལ་དང་། ཀུ་སུ་མཱ་དང་། ནི་ཙུ་ལ་ལ་སོགས་པའིའོ། །དེ་དག་རྣམས་བསྡོམས་ནས་གཅིག་ཏུ་བྱས་པས་ཀྱང་ལྷ་རྣམས་ཀྱི་མེ་ཏོག་ཐམས་ཅད་ཀྱི་ཐ་མར་གྱུར་པ་ནིམ་པའི་ལོ་མའི་བཅུ་དྲུག་གི་ཆར་ཡང་མི་ཆོག་གོ། །དེ་ལྟར་བྱས་ནས་དྲི་རྣམས་ཀྱི་དཔེར་བྱ་བར་ཡང་མི་ནུས་སོ། །ལྷ་རྣམས་ཀྱི་རེག་བྱ་ནི་དཔེ་མེད་པ་དང་ཡང་དག་པར་ལྡན་པ་ཡིན་ཏེ་ལྷ་རྣམས་ཀྱི་གང་ཡིན་པ་ལ་ནི་མི་རྣམས་ཀྱིས་རྟོགས་པའི་ཡུལ་མ་ཡིན་ནོ། །མི་རྣམས་ཀྱི་རེག་བྱ་རྣམས་ཐམས་ཅད་ཀྱི་མཆོག་ཏུ་གྱུར་པ་རྣམས་ཀྱང་འདི་ལྟ་སྟེ། སྲིན་བལ་དང་། མོན་དར་དང་། དུ་ཀུ་ལ་དང་། བལ་དང་། རས་བལ་ལ་སོགས་པ་དང་གཞན་ཡང་མི་རྣམས་ཀྱི་གང་དག་རྣམ་པ་དེ་ལྟ་བུར་གྱུར་པ་དེ་དག་ཐམས་ཅད་བསྡོམས་པར་གྱུར་པས་ཀྱང་། ལྷ་རྣམས་ཀྱི་རེག་བྱ་ཐམས་ཅད་ལས་ཐ་མར་གྱུར་པ་འདི་ལྟ་སྟེ། ལྷ་རྫས་ཀྱི་རྡོ་རྗེར་གྱུར་པའི་སྲིད་པའི་སྡུག་བསྔལ་བྱེད་པ་རྣམས་ཀྱི་ཡང་བཅུ་དྲུག་ཆར་ཕྱེ་བ་ཙམ་དུ་ཡང་མི་ཆོག་པར་འདོད་དོ། །རྒྱུ་དེས་ན་ལྷ་རྣམས་ཀྱི་རེག་བྱ་ཡང་དཔེ་མེད་པ་ཡིན་ལ་དེ་དག་ལ་ཡང་དཔེ་བྱ་བར་ནུས་པ་མ་ཡིན་ནོ། །སྒྲ་རྣམས་ཀྱང་དཔེ་མེད་པ་དང་ཡང་དག་པར་ལྡན་པས་ལྷ་{{page:{number:1501,folio:209a,volume:70}}}རྣམས་རྒྱུ་བ་ཡིན་ནོ། །འདི་ན་མི་རྣམས་ཀྱི་མཆོག་ཏུ་གྱུར་པའི་སྒྲ་ནི་འདི་ལྟ་སྟེ། པི་བང་དང་། ས་ཀཱ་ཤ་དང་། གླིང་བུ་དང་། རྫ་རྔ་དང་། གླུ་ལ་སོགས་པ་རྣམས་ཡིན་ནོ། །ཆགས་པར་གྱུར་པ་དེ་དག་རྣམས་ཐམས་ཅད་བསྡོམས་པས་ཀྱང་ལྷ་རྣམས་ཀྱི་རྒྱན་གྱི་མཆོག་གི་བཅུ་དྲུག་ཆར་ཡང་མི་ཆོག་པར་འདོད་དེ། ལྷ་རྣམས་ཀྱི་སྒྲ་རྣམས་ཀྱང་དཔེ་མེད་པ་དང་ཡང་དག་པར་ལྡན་པ་ཡིན་ནོ། །དཔེར་བྱ་བ་ནི་འདི་དག་རྣམས་ཡིན་ཏེ། རྒྱལ་ཆེན་རིས་བཞིའི་ལྷ་རྣམས་དང་མིའོ། །སུམ་ཅུ་རྩ་གསུམ་པ་རྣམས་ཀྱིས་ནི་འཐབ་བྲལ་བ་ལ་མ་ཡིན་ནོ། །དེའི་ཁྱད་པར་ཡང་མི་རྣམས་ཀྱི་འདོད་པ་དང་རྒྱལ་ཆེན་རིས་བཞིའོ། །དེའི་ཁྱད་པར་གྱིས་སུམ་ཅུ་རྩ་གསུམ་པ་དང་རྒྱལ་ཆེན་རིས་བཞིའོ། །རྒྱལ་ཆེན་རིས་བཞིའི་ཡུལ་དང་སུམ་ཅུ་རྩ་གསུམ་པའི་ཁྱད་པར་གང་ཡིན་པའི་ཁྱད་པར་འདི་དག་གིས་ཀྱང་། སུམ་ཅུ་རྩ་གསུམ་པ་རྣམས་ཀྱི་འདོད་པའི་རིམ་པ་རྣམས་དང་ལས་ཀྱི་ཁྱད་པར་རྣམས་ཀྱིས་འདོད་པ་ན་སྤྱོད་པའི་ལྷ་དྲུག་པོ་རྣམས་ཀྱི་ཡང་ལྷ་རྫས་ཀྱི་ཡུལ་རྣམས་ཀྱི་ཡོན་ཏན་ཁྱད་པར་དུ་འཕགས་པ་ཡིན་ནོ། །དེའི་ཕྱིར་ཡང་ལྷ་རྣམས་ནི་བདེ་བ་དཔེ་མེད་པ་དུ་མ་རྣམས་དང་ཡང་དག་པར་ལྡན་པ་ཡིན་ནོ། །ལྷ་དེ་དག་ངང་པའི་ནགས་དེ་ན་རྩེད་མོ་རྩེ་བར་གྱུར་པ་ལས་བར་སྣང་ལ་འགྲོ་བའི་རྒྱལ་པོ་དེ་དང་ཉེ་བར་ཕྱིན་པར་གྱུར་ཏེ། གང་ལ་འདི་རྩེ་བར་གྱུར་པ་རྣམ་པར་ཡངས་པའི་པད་མའི་རྫིང་བུར་ལྷན་ཅིག་རྗེས་སུ་སྤྱོད་པ་རྣམས་ཀྱིས་ཡོངས་སུ་བསྐོར་ཞིང་པད་མའི་ནགས་ལ་ལེགས་པར་གནས་ཏེ་ཉེ་འཁོར་ན་ལྷའི་ཚོགས་ཀྱིས་ཡོངས་སུ་བསྐོར་ཏོ། །དེ་དག་རྣམས་གང་ཡིན་པ་དེའི་པད་མ་གཅིག་པོ་གང་ལ་འདི་རྩེ་བར་བྱེད་པ་དེ་ནི་ཚད་དཔག་ཚད་ཙམ་མོ། །རིན་པོ་ཆེ་སྣ་བདུན་གྱི་དཔེར་བྱ་བར་གྱུར་པ། རྡོ་རྗེའི་ཟེའུ་འབྲུ་རྣམས་ཀྱིས་རེག་ན་བཟོད་པར་གྱུར་པ་བླ་ན་མེད་པའི་དྲི་དང་ཁ་དོག་རྣམས་དང་ལྡན་པ་དཔེ་མེད་པར་གྱུར་པ་འོད་ཟེར་དུ་མ་རྣམས་ཀྱིས་རྣམ་པར་སྣང་བར་བྱས་པ་འདབ་མ་སྟོང་ཕྲག་བརྒྱ་པ་གང་ཡིན་པ་འདིའི་དབུས་སུ་གནས་པར་གྱུར་ནས་པད་མའི་རྫིང་བུར་མུ་སུ་ལུན་དྷ་ལ་སོགས་པ་རྣམས་ལ་ཆོས་སྟོན་པར་བྱེད་དོ། །དེ་ཡང་སྨོན་ལམ་གྱི་དབང་གིས་འཐབ་བྲལ་བའི་ལྷ་རྣམས་ཀྱི་ནང་དུ་སྐྱེ་བོ་རྣམས་ལ་ཕན་པའི་དོན་དང་བདེ་ལེགས་སུ་འགྱུར་བའི་དོན་དུ་སྟེ་ཕན་{{page:{number:1502,folio:209b,volume:70}}}པར་འདོད་པ་དག་གིས་དེར་སྐྱེས་སོ། །དེ་དག་རྣམས་ལ་ཆོས་སྟོན་པར་བྱེད་དེ། བག་མེད་པ་སྤང་བའི་དོན་དུའོ། །ལྷ་གསར་དུ་སྐྱེས་པ་དེ་མཐར་གྱིས་རྣམ་པར་ཡངས་པའི་པད་མའི་རྫིང་དེར་སླེབ་པར་གྱུར་ཏོ། །དེ་མངོན་པར་མཐོང་ནས་ཀྱང་དུས་བཟངས་དེས་ཚིགས་སུ་བཅད་པ་རྗོད་པར་བྱེད་པ། ཇི་ལྟར། འདོད་པས་ངོམས་པ་མེད་པ་དང་། །སྲེད་པས་ཀྱང་ནི་གདུངས་པ་ཡི། །སེམས་དང་དབང་པོ་གཡོ་བ་ཡི། །དུས་འདི་ཡོངས་སུ་འདའ་བ་ཡིན། །འཆིང་བ་ལྔ་ཡིས་བཅིངས་འགྱུར་ཞིང་། །དྲུག་གིས་རྣམ་པར་རྨོངས་པ་ཡང་། །དུས་གསུམ་ལ་ཡང་རྣམ་རྨོངས་པའི། །དུས་འདི་ཡོངས་སུ་འདའ་བ་ཡིན། །འགྲོ་བའི་བཙོན་རར་བཅིངས་ན་ཡང་། །སྐྱོ་བའི་དབང་དུ་འགྲོ་མིན་པ། །བག་མེད་ཡུལ་གྱིས་རྨོངས་པས་ཀྱང་། །དུས་འདི་ཡོངས་སུ་སྐྱེལ་བ་ཡིན། །རྒོད་དང་ཁྲེལ་མེད་ཆགས་པ་དང་། །ལུས་ཀྱི་མཛེས་པ་ལ་དགའ་ཞིང་། །འདོད་པས་ཡིད་ནི་ངོམས་མེད་པའི། །དུས་འདི་ཀུན་ནི་འགག་པ་ཡིན། །མི་རྟག་བསྒྲུབ་པར་མི་ནུས་པའི། །བདེ་ལ་ཆགས་པའི་ལུས་ཅན་རྣམས། །བུད་མེད་མཐོང་བས་བརྒྱལ་བ་ཡི། །དུས་འདི་ཡོངས་སུ་འདའ་བ་ཡིན། །སྐྱེ་དང་འཆི་བའི་དབང་ཉིད་དང་། །སྲེད་པས་ཀྱང་ནི་རྨོངས་པ་ཡི། །བྱིས་པའི་སྐྱེ་བོ་རྣམས་ཀྱི་ཡང་། །དུས་འདི་ཡོངས་སུ་འདའ་བ་ཡིན། །གཏི་མུག་མུན་པར་བྱིང་བ་དང་། །ཀུན་ནས་འདོད་ཆགས་ཀྱིས་ཕྲོགས་པའི། །སྲེད་པས་ངོམས་པ་མེད་འདི་ཡི། །ཞེ་སྡང་འཆིང་བས་བཅིངས་ནས་ནི། །དུས་འདི་ཡོངས་སུ་འདའ་བར་བྱེད། །ལོག་པར་ལྟུང་བ་མངོན་མི་ཤེས། །རྣམ་པར་རྟོག་པས་ཉེར་བཅོམ་པའི། །སྐྱེ་བོ་ཆགས་པའི་ཡིད་ཅན་རྣམས། །དུས་འདི་ཡོངས་སུ་འགག་པ་ཡིན། །དུས་དེ་ཙམ་དུ་དགའ་འགྱུར་ཡང་། །ཡོངས་སུ་སྨིན་ནས་ཕན་མིན་པའི། །འདོད་པ་ལ་ནི་ཆགས་པའི་ཡིད། །དུས་འདི་ཡོངས་སུ་སྐྱེལ་བ་ཡིན། །སྔོན་གྱི་སྡུག་བསྔལ་མངོན་མི་ཤེས། །ལྷ་ཡི་བདེ་ལ་དགའ་བ་ཡང་། །རྣམ་བྲལ་དེ་ནི་མི་ཤེས་པར། །དུས་འདི་ཡོངས་སུ་འདའ་བ་ཡིན། །ལས་ཀྱི་དྲ་བས་ཀུན་ནས་བཅིངས། །བཀྲེན་པ་ཉིད་ཀྱི་བྱེད་པ་ཡིས། །དམ་པའི་ལམ་ལས་ཡོངས་ཉམས་ནས། །དུས་འདི་ཡོངས་སུ་འདའ་བར་བྱེད། །རྣམ་རྨོངས་སེམས་དང་བྲལ་བས་ནི། །སྲིད་པའི་སྐྱོན་ནི་ཤེས་པ་མིན། །གཏི་མུག་མུན་པར་ནུབ་པ་ཡིས། །དུས་འདི་ཡོངས་སུ་འདའ་བར་བྱེད། །ལས་ཞགས་གཅིག་གིས་བཅིངས་ནས་ནི། །གྲོགས་མེད་གཅིག་པུའི་ལུས་ཅན་རྣམས། །ལྷ་མོའི་ཚོགས་ཀྱིས་{{page:{number:1503,folio:210a,volume:70}}}རྣམ་རྨོངས་པས། །དུས་འདི་ཡོངས་སུ་འགག་པར་བྱེད། །དབང་པོ་རྣམས་ཀྱིས་ཁྲིད་པ་དང་། །དམ་པའི་ལམ་ལ་འཁྲུལ་བས་ཀྱང་། །བུད་མེད་དེ་ནི་ཤེས་མིན་པས། །དུས་འདི་ཡོངས་སུ་འདའ་བར་བྱེད། །སྡོམ་དང་སྡོམ་མིན་ཤེས་མིན་དང་། །གནོད་སེམས་མང་པོར་གྱུར་པ་དང་། །ལེགས་པར་བསྡམས་པའི་ལམ་ཞིག་པ། །དུས་འདི་ཡོངས་སུ་སྐྱེལ་བར་བྱེད། །ཕན་དང་ཕན་མིན་ཕྱི་རོལ་དང་། །དོན་དང་དོན་མིན་ལ་རྨོངས་པའི། །རྩེད་མོས་བྱིས་པ་དང་མཚུངས་པའི། །དུས་འདི་ཡོངས་སུ་འདའ་བར་འགྱུར། །ཆུ་ཀླུང་འབབ་ཆུ་ལྟེང་ཀ་དང་། །ནགས་དང་སྐྱེད་ཚལ་ས་གཞི་ལ། །རྩེ་དགའ་ལ་ནི་ཆེད་ཆེ་འདིའི། །དུས་འདི་ཡོངས་སུ་ཟད་པ་ཡིན། །ཁང་བུ་དང་ནི་རི་སྟེང་དང་། །པད་མའི་ཚལ་གྱི་རྫིང་བུར་ཡང་། །དགའ་བར་འདོད་པའི་ལོངས་སྤྱོད་ལ། །དུས་འདི་ཡོངས་སུ་འདའ་བར་བྱེད། །ལས་དང་ལས་ཀྱི་རྣམ་སྨིན་ལ། །སྣང་བ་མེད་པའི་ལུས་ཅན་རྣམས། །ཟས་ལ་ཆགས་པ་འབའ་ཞིག་གིས། །དུས་འདི་ཡོངས་སུ་ཟད་པར་བྱེད། །ཁམས་གསུམ་འདི་ན་རྟག་ཏུ་ཡང་། །ལས་ཀྱི་རླུང་གིས་ཡོངས་སུ་བསྐོར། །འཁྲུལ་འཁོར་བཞིན་དུ་རྟག་ཏུ་འཁོར། །བྱིས་པ་རྣམས་ཀྱིས་གོ་བའང་མིན། །མཐོན་པོའི་རང་བཞིན་འཕྱང་མོ་ཞོན། །སྐྱེས་བུ་ལོག་པར་ལྟུང་བ་ཡིན། །རྣམ་པར་རྨོངས་པས་སྐྱོན་རྣམས་ནི། །བཟློག་ལ་རབ་ཏུ་འབད་མི་བྱེད། །དེ་དག་དང་ནི་དེ་ལས་གཞན། །འདོད་པའི་བདེ་བ་ཡོངས་སྤོང་བ། །འདོད་དང་བྲལ་བ་བརྟན་པ་ཡི། །སྐྱོབ་པ་མྱ་ངན་འདས་པ་ཡི། །དེ་ནི་ཐོག་མ་བར་ཐ་མར། །དགེ་བའི་བདེ་ལེགས་བླ་ན་མེད། །གང་ཞིག་ཐོབ་ནས་ཐུབ་པ་རྣམས། །ཡམས་དང་བྲལ་བའི་ཞི་བར་རྒྱུ། །འདོད་སྐྱེས་སྲིད་བདེ་དམ་པ་ནི། །དེ་ནི་ལོག་ལྟུང་ནང་དུ་ཆུད། །སྡུག་བསྔལ་རྣམ་སྨིན་སྐྱེས་མིན་པའི། །འདོད་པའི་ཁྱད་པར་འགའ་ཞིག་མེད། །དེ་ཕྱིར་འདོད་པ་ཞེས་བྱའི་བློ། །ནམ་ཡང་བསྐྱེད་པར་མི་བྱའོ། །དེ་ཡང་སྡུག་བསྔལ་རྣམ་འཁོར་བའི། །རྒྱུར་གྱུར་ཤིན་ཏུ་མི་བཟད་པའོ། །དེ་ལྟར་ངང་པ་དེས་ལྷ་གསར་དུ་སྐྱེས་པ་དེ་མངོན་པར་ལེགས་པར་མཐོང་ནས་ཚིགས་སུ་བཅད་པ་བརྗོད་ལ། ཡུལ་རྣམས་ལ་སྨད་ར་ཡང་བྱས་སོ། །དེས་དེ་ལྟ་བུ་རྣམས་ཁོ་ན་བཤད་པར་གྱུར་པ་ན་ལྷ་དེ་མཐའ་མ་ཉིད་ཐོབ་པར་འགྱུར་རོ། །ལྷ་དེས་ལེགས་པར་བཤད་པ་དེ་དག་རྣམས་ལ་བརྩི་བགྲང་མ་བྱས་པས་དེ་བཞིན་དུ་ཡུལ་གྱིས་ཀུན་ཏུ་རྨོངས་པར་གྱུར་ནས་སླར་ཡང་དེ་ཉིད་ཀྱི་མདུན་དུ་རྩེ་{{page:{number:1504,folio:210b,volume:70}}}བ་དང་དགའ་བ་དང་ཡོངས་སུ་སྤྱོད་པར་ཡང་བྱེད་ཅིང་། ཆུ་ལ་རྩེ་བར་བྱེད་དོ། །པད་མའི་རྫིང་བུར་ཞུགས་པར་གྱུར་ནས་པད་མ་དག་བཅད་དེ་ལྷའི་བུ་མོ་དེ་དག་དང་ལྷན་ཅིག་ཏུ་རྩེད་མོ་ཡང་རྩེ་བར་བྱེད་དེ་ལྷ་རྫས་ཀྱི་བདེ་བ་དང་ལྡན་པའི་ཡུལ་གྱིས་རྣམ་པར་རྨོངས་པའི་ཕྱིར་རོ། །ཕན་པའི་ཚིག་དེ་དག་རྣམས་ཉེ་བར་ཐོས་པར་གྱུར་ནས་ཀྱང་དགའ་བར་བྱེད་པ་ཉིད་ནི་འདོད་པའི་དབང་དུ་སོང་བའི་ཕྱིར་རོ། །དེ་ནས་ཡང་ནམ་མཁའ་ལྡིང་གི་རྒྱལ་པོ་དེ་མུན་པའི་སྣོད་ཀྱི་ལྷ་དེ་དག་རྣམས་ལ་གཞན་ཡང་རྗོད་པར་བྱེད་པ། ཇི་ལྟར་ཡུལ་འདི་དག་གིས་རྣམ་པར་རྨོངས་པར་གྱུར་པ་དེས་ན་ཕན་པའི་ཚིག་འདི་དག་རྣམས་མི་ཐོས་སོ། །མ་ཐོས་པར་གྱུར་ཡང་སོང་དང་དེ་ཤེས་པར་བྱེད་པ་འབྱུང་བར་འགྱུར་གྱིས། དེ་ལྟར་ནམ་མཁའ་ལྡིང་གི་རྒྱལ་པོ་དེས་རྗོད་པ་དང་། ལྷ་རྫས་ཀྱི་ཆེས་གཙོ་བོར་གྱུར་པ་མཆོག་ཏུ་ཡང་རྣ་བ་དང་ཡིད་འཕྲོག་པར་བྱེད་པའི་སྒྲ་དག་རིང་བ་ནས་ཐོས་པར་གྱུར་ཏོ། །ལེགས་པར་བྱས་པའི་ལས་ཆེས་ལྷག་པར་གྱུར་པའི་སྒྲ་གང་ཡིན་པ་དེས་པ་ཊ་ཧ་དང་། གླིང་བུ་དང་། པི་བང་དང་། རྔ་མུ་ར་བའི་ཚོགས་དང་ཆགས་པར་འགྱུར་བའི་གླུ་དང་རོལ་མོའི་སྒྲ་ཐམས་ཅད་ཉམས་པར་བྱེད་དོ། །དེ་ནས་ལྷ་གང་དག་རྣམ་པར་ཡངས་པའི་པད་མའི་རྫིང་བུ་ན་རྩེད་མོ་རྩེ་བར་བྱེད་པ་དེ་དག་ལས་དེ་རྣམས་ཐམས་ཅད་ཀྱང་གང་ནས་སྒྲ་ཐོས་པར་གྱུར་པ་དེར་ཁ་ཕྱོགས་ཏེ་གནས་སོ། །དེ་ནས་རིང་བ་ཉིད་ནས་འོངས་པར་གྱུར་པ་ནི་ཁང་བུ་བརྒྱ་སྟོང་གིས་ཡོངས་སུ་བསྐོར་ཅིང་ལྷ་རྫས་ཀྱི་གླུ་མཁན་གྱི་སྒྲས་ཆགས་པ་སྐྱེད་པར་བྱེད་པའི་སྒྲ་རྣམས་ཉེ་བར་བསྒྲགས་པར་གྱུར་པ་སྟེ། ཇི་ལྟར་གཟའ་དང་སྐར་མ་དང་རྒྱུན་སྐར་རྣམས་ཀྱིས་ཡོངས་སུ་བསྐོར་བའི་ཟླ་བ་རྣམ་པར་མཛེས་པ་བཞིན་དུ། དེ་ལྟར་རྣམ་པར་མཛེས་ཤིང་གསལ་བ་ཡིན་ནོ། །དེ་ལྟར་ཡང་ཁང་བུའི་ཕྲེང་བ་བརྒྱ་སྟོང་གིས་ཡོངས་སུ་བསྐོར་བར་གྱུར་པ་དང་དེའི་ལུས་ལས་ཀུན་ནས་འཕྲོ་བའི་འོད་ཟེར་གྱི་ཕྲེང་བ་རྣམས་ཀྱིས་ལྷའི་ཚོགས་ཐམས་ཅད་ཀྱི་ཡིད་འཕྲོག་པར་གྱུར་པས། མཆོག་ཏུ་གསལ་བར་བྱེད་པ་དང་ལྷ་མོ་བརྒྱ་སྟོང་གིས་ཀྱང་ཉེ་བར་གླུ་ལེན་པར་གྱུར་པས་ཤིན་ཏུ་འཐབ་བྲལ་བ་རྣམས་ཀྱི་བདག་པོ་འོངས་པར་གྱུར་ཏེ། འདབ་མ་སྟོང་ཕྲག་བརྒྱ་པ་རིན་པོ་ཆེ་སྣ་བདུན་གྱིས་ཉེ་བར་སྣང་བར་བྱེད་པ་མཆོག་ཏུ་མཛེས་པར་གྱུར་ཅིང་། དགའ་བའི་པད་མའི་དབུས་ཀྱི་སྙིང་པོ་གང་ཡིན་པ་དེ་{{page:{number:1505,folio:211a,volume:70}}}ལ་ཉེ་བར་གནས་ཤིང་ཆོས་ཉན་པར་འདོད་པས་ལྷན་ཅིག་སྤྱོད་པས་ཡོངས་སུ་བསྐོར་ནས་གང་ནས་བྱང་ཆུབ་སེམས་དཔའ་དུས་བཟངས་ནམ་མཁའ་ལྡིང་གི་རྒྱལ་པོ་ཡོད་པ་དེར་འོངས་པ་ཡིན་ནོ། །དེ་ནས་ནམ་མཁའ་ལྡིང་གི་རྒྱལ་པོ་བྱང་ཆུབ་སེམས་དཔའ་དེས་དེ་དག་ཉེ་བར་མཐོང་བར་གྱུར་ནས་རྩོམ་པ་ཆེན་པོས་དེ་རིངས་པར་འགྲོ་བར་བྱེད་དེ་དེ་ཡང་ངང་མོ་གཞན་དག་རྣམས་ཀྱིས་ཡོངས་སུ་བསྐོར་ཞིང་། ངང་པ་ཡང་རིན་པོ་ཆེ་བདུན་གྱི་ནོར་བུའི་ཐིག་ལེ་རྣམས་ཀྱིས་རྣམ་པར་བཀྲ་བར་གྱུར་པ་བརྒྱ་སྟོང་དུ་མས་ཡོངས་སུ་བསྐོར་ནས་ནམ་མཁའི་དཀྱིལ་དུ་འཕགས་པར་གྱུར་ནས། གང་ན་འཐབ་བྲལ་གྱི་མངའ་བདག་ཡོད་པ་དེར་ཉེ་བར་ཕྱིན་ཏོ། །ངང་པ་དེ་དག་གིས་ཀྱང་དགའ་བའི་དབྱངས་དག་ཀྱང་ཉེ་བར་བསྒྲགས་སོ། །དེ་བཞིན་དུ་ལྷ་དང་བྱའི་རྒྱལ་པོ་དག་ཕན་ཚུན་དུ་གུས་པ་དང་བཅས་པ་དང་རབ་ཏུ་འདུད་པས་ཕྱག་བྱས་ནས། སྨོན་ལམ་གྱི་དབང་གིས་འཐབ་བྲལ་གྱི་ལྷ་རྣམས་ཀྱི་བག་མེད་པ་གདུལ་བའི་དོན་དུ་སྐྱེས་པར་གྱུར་པའི་བྱང་ཆུབ་སེམས་དཔའ་དུས་བཟངས་དེས་ལྷ་རྣམས་ཀྱི་མངའ་བདག་དེ་ལ་བརྗོད་པ། རྣམ་པར་ཡངས་པའི་པད་མའི་རྫིང་བུ་གང་ཡིན་པ་འདིར་འཐབ་བྲལ་གྱི་བདག་པོ་དུས་ཤིན་ཏུ་རིང་བ་ནས་ཅི་ལ་འོངས་པ་ལགས། ངས་ཀྱང་ལྷ་གཞན་གྱི་དྲུང་ནས་ཐོས་པ་ཡང་ཇི་ལྟར། མུ་སུ་ལུན་དྷ་ནི་བག་མེད་པས་བག་མེད་པར་མི་རྒྱུ་བ་དང་ཚོགས་པ་རྒྱུ་བ་རྣམ་པར་རྒྱུ་བའི་ས་དག་ཏུ་དེ་བཞིན་གཤེགས་པ་དྲུག་གི་མཆོད་རྟེན་དེ་དག་རྣམས་ལ་འདིས་ཕྱག་བྱས་ཤིང་ལྷའི་ཚོགས་དང་བཅས་པ་རྣམས་ཀྱིས་གང་རྫུ་འཕྲུལ་གྱི་སྟོབས་ཀྱིས་མངོན་པར་བྲིས་པར་གྱུར་པའི་མདོ་དེ་དག་ཀྱང་བཀླགས་ཤིང་ལྷ་རྣམས་ལ་ཡང་ཉེ་བར་བསྟན་ནོ། །ལྷ་རྣམས་ཀྱང་ངེས་པར་བདེན་པ་ཡིན་པའི་རྒྱུ་འདིས་ང་ཁྱེད་ཀྱི་དྲུང་དུ་མ་འོངས་སོ། །ངས་རྣམ་པར་ཡངས་པའི་པད་མའི་རྫིང་དུ་འོངས་ནས་རྩེད་མོ་རྩེ་བར་བྱེད་པའི་ལྷ་གཞན་དག་རྣམས་ལ་ཆོས་བསྟན་ཏེ། དོན་དམ་པར་གྱུར་པ་ཉེ་བར་འཕེལ་བར་བྱེད་པ་དགེ་བར་གྱུར་པ་བག་མེད་པ་དང་བྲལ་བར་བྱེད་པ་པོ་ཐམས་ཅད་ལ་མཐར་ཐུག་པར་ཕན་པར་བྱེད་པར་གྱུར་པའོ། །དེ་ལ་རྒྱུ་འདི་དག་གིས་ཀྱང་ང་ལྷ་ཁྱོད་ཉིད་ཀྱི་རྩར་ང་མ་འོངས་པ་ཡིན་པར་ཤེས་པར་གྱིས་ལ་མི་དགའ་བར་མི་བྱ་བ་དང་རྗེས་སུ་མཐུན་པར་བྱ་བ་དང་ཆོས་ལ་{{page:{number:1506,folio:211b,volume:70}}}གུས་པར་བྱ་བ་རྣམས་བྱའོ། །དེ་ནས་དེའི་ཚིག་འདི་དག་རྣམས་ཐོས་ནས་མུ་སུ་ལུན་དྷས་འདི་སྐད་ཅེས་སྨྲས་སོ། །དམ་པ་ཁྱོད་ཀྱི་ཡོན་ཏན་འདི་དག་ཀྱང་ཤེས་ལགས་ཀྱི་འཇིགས་པར་མ་མཛད་ཅིག །ཁྱོད་ཉིད་ནི་འཐབ་བྲལ་ན་གནས་པའི་ལྷ་འདི་རྣམས་ཐམས་ཅད་ཀྱི་ཉེ་བར་གནས་པའི་དགེ་བའི་བཤེས་གཉེན་བཅོམ་ལྡན་འདས་ལགས་ཀྱིས་མཁའ་ལྡིང་ལ་མངའ་མཛད་པའི་རྒྱལ་པོ་གཤེགས་མཛོད། གང་ན་རྣམ་པར་ཡངས་པའི་རྫིང་བུ་ཡོད་པ་དེར་བདག་ཅག་གཤེགས་སོ། །འདིར་དེ་སྐད་ཅེས་ཕན་ཚུན་དུ་བརྗོད་ནས་མཁའ་ལྡིང་གི་རྒྱལ་པོ་དེ་ཡང་འཐབ་བྲལ་གྱི་བདག་པོ་དང་ལྷ་བརྒྱ་སྟོང་དུ་མས་ཁང་བུ་རྣམས་དང་ངང་པ་དུ་མ་རྣམས་ཀྱིས་ཀྱང་ཡོངས་སུ་བསྐོར་བར་གྱུར་ནས་གང་ན་རྣམ་པར་ཡངས་པའི་པད་མའི་རྫིང་བུ་དེར་ཉེ་བར་ལེགས་པར་འགྲོ་སྟེ། ནམ་མཁའི་དཀྱིལ་ནས་རོལ་མོའི་སྒྲ་དང་རྔ་སྒྲ་དང་གླུ་དང་བཅས་པས་མཆོག་ཏུ་དགེ་བར་གྱུར་པའི་སེམས་ཀྱིས་ཀུན་ནས་བདེ་བར་གཏོགས་པའི་ཡིད་དྲི་མ་མེད་པར་གྱུར་པས། བག་དང་ལྡན་པར་རྒྱུ་བ་དང་། དེ་བཞིན་དུ་རྣམ་པ་དེ་སྲིད་ཀྱི་བག་མེད་པའི་ས་རྣམས་ལ་འཇུག་པར་འགྱུར་བའི་འོད་ཟེར་གྱི་མཆོག་དང་ལྡན་པར་གྱུར་པ་རྣམས་རྔ་སྒྲ་དང་ལྡན་པར་སོང་ནས་རྣམ་པར་ཡངས་པའི་མིང་ཅན་གྱི་རྫིང་འདིར་ཞུགས་པར་གྱུར་ཏོ། །དེ་ནས་ཕྱིན་པར་གྱུར་པ་དང་ལྷ་གཞན་ཆེས་རབ་ཏུ་དགའ་བའི་ཡིད་ཀྱིས་པད་མའི་རྫིང་བུ་དེར་རྩེད་མོ་རྩེ་བ་རྣམས་ཀུན་ནས་ལེགས་པར་མཐོང་བར་གྱུར་པས་རྩེད་མོ་རབ་ཏུ་རྩེ་བར་རྩོམ་མོ། །རྩེ་བར་གྱུར་པའི་ལྷ་དེ་དག་རྣམས་ཐམས་ཅད་ཀྱིས་ཀྱང་སྒྲ་འཐུག་པོའི་སྒྲ་ཀུན་ནས་སྒྲོགས་པར་བྱེད་པ་བཞིན་དུ་ནམ་མཁའི་དཀྱིལ་དེ་དག་རྣམས་ཐམས་ཅད་ནས་ཐོས་པར་གྱུར་ཏེ། ཐོས་ནས་ཡིད་འཕྲོག་པར་བྱེད་པ་དང་དེས་ཁྲོ་བ་མེད་པར་བྱེད་པ་དང་རྣ་བ་དང་ཡིད་འཕྲོག་པར་བྱེད་པ་རྣམས་སོ། །དེ་ནས་ཕྱིན་པར་གྱུར་པ་དེ་དག་རྣམས་ཐམས་ཅད་པད་མའི་རྫིང་བུའི་བདེ་བ་འདོད་པ་དང་ཡང་ཡུད་ཙམ་ཅིག་ཉེ་བར་བྲལ་ཞིང་དེ་དག་རྣམས་ཐམས་ཅད་སྒྲ་ཡང་མེད་པར་གྱུར་པ་དང་། རྣམ་པ་དེ་སྲིད་ཀྱི་ལྷ་རྫས་ཀྱི་ཡུལ་རྣམས་ཀྱིས་ཀྱང་ཁྲིད་པར་མ་གྱུར་ཅིང་གཡོ་བར་གྱུར་པའི་སེམས་ཀྱང་ཆོས་ལ་གུས་པས་ཀུན་ཏུ་གནས་པས་གཡོ་བ་མེད་པའི་སེམས་སུ་གྱུར་ཅིང་། ཆུའི་{{page:{number:1507,folio:212a,volume:70}}}རྩེད་མོ་ལ་རྣམ་པར་དགའ་བ་དང་པད་མའི་རྩེ་མོ་ལ་རྣམ་པར་དགའ་བ་རྣམས་དང་ཡང་བྲལ་བར་གྱུར་པ་དང་བྱས་པར་གྱུར་པའི་ལས་རྣམས་ཆུད་མི་འཛའ་བ་ལ་ཀུན་ཏུ་བལྟས་ནས་ནམ་མཁའ་ལ་འགྲོ་བའི་རྒྱལ་པོ་དེ་ལ་འཐབ་བྲལ་གྱི་བདག་པོ་དེས་འདི་སྐད་ཅེས་སྨྲས་སོ། །ཇི་ལྟར་དུས་བཟངས་ལེགས་པར་ཆོས་བསྟན་པར་བྱ་བའི་དུས་འདི་ཡང་བཟང་པོ་ཡིན་ཏེ། ལྷ་འདི་དག་རྣམས་རྒྱགས་པ་དང་བྲལ་བར་གྱུར་པས་འདིར་ལྷ་དང་བཅས་པ་འདི་དག་རྣམས་ལ་ཆོས་བསྟན་པར་བྱ་བའི་དུས་འདི་ནི་བཟང་པོ་ལགས་སོ། །དེ་ནས་མཁའ་ལྡིང་གི་རྒྱལ་པོ་སྐྱེ་བ་གཞན་དྲན་པར་གྱུར་པ་དེས་བཅོམ་ལྡན་འདས་འཁོར་བ་འཇིག་གང་ཡིན་པ་དེའི་སྤྱན་སྔར་ཐོས་པར་གྱུར་པའི་མདོ་དེ་བསྟན་པའི་དོན་དུ་དམིགས་ཤིང་། ཡུད་ཙམ་ཅིག་སྒྲ་མེད་པར་བྱས་ཏེ། དེ་ནས་དེ་ལྟར་མདོ་སྟོན་པར་རྩོམ་མོ། །ལྷ་རྣམས་ཉོན་དང་ཆོས་ལྔ་པོ་འདི་དག་རྣམས་ནི་རྣམ་པར་སྨད་པར་བྱ་བ་ཡིན་ཏེ་བག་མེད་པར་སྟེན་པར་བྱེད་པ་གང་ཡིན་པའི་ལྷ་རྣམས་སམ་མི་ཡང་རུང་སྟེ། མི་རིགས་པར་གྱུར་པའི་སྐྱོན་ཡིན་ནོ། །ལྔ་གང་ཞེ་ན་འདི་ལྟ་སྟེ། བག་མེད་པར་གྱུར་པས་བག་མེད་པར་སྤྱོད་པ། རྣམ་པར་གཡེང་བའི་ཡིད་ཀྱིས་གཞན་ཉིད་བསམ་པ་ན་གཞན་ཉིད་རྗོད་པར་བྱེད་དོ། །དེ་ཡང་སྙིང་པོ་མེད་པ་དོན་མེད་པར་བྱེད་པ་པོ་སྔ་མ་དང་ཕྱི་མ་འགལ་བ་ཡེ་ཡེའོ་གཞན་རྣམས་ལ་ཡང་སེམས་འཛིན་པར་འགྱུར་བ་མ་ཡིན་ནོ། །དེ་ཅིའི་ཕྱིར་ཞེ་ན། བག་མེད་པས་རྣམ་པར་གཡེངས་པར་གྱུར་པའི་བློས་རིག་པ་མ་ཡིན་ནོ། །བདག་གིས་གཏམ་འདི་ཅི་སྨྲས་པ་དང་རྣམ་པ་ཇི་ལྟ་བུ་ཅིག་ཀྱང་བདག་གིས་སྨྲས་བྱ་བ་དང་བདག་གིས་གང་ལ་སྨྲ་བར་བྱ་བ་ཡང་སྟེ། དེའི་བློ་རྣམ་པར་གཡེངས་པར་འགྱུར་ཞིང་རྣམ་པར་མི་གནས་པས་གང་རུང་བ་ལ་དེ་སྨྲ་བར་བྱེད་དོ། །དེ་དེ་ལྟར་ཡང་མོར་འགྱུར་རོ། །ཡོངས་ལས་ཁ་ཉན་པར་འགྱུར་རོ། །ཡིད་དུ་མི་འོང་བར་འགྱུར་རོ། །གཞན་དག་རྣམས་ཀྱིས་ཀྱང་རྣམ་པར་གཤེ་བར་བྱེད་དོ། །དེ་ཐམས་ཅད་ལ་རྩྭ་བཞིན་དུ་བདག་ཉིད་འདུད་པར་བྱེད་དོ། །འདི་དག་ནི་སྐྱོན་དང་པོ་ཡིན་ཏེ། བག་མེད་པས་ཀུན་ཏུ་བཅིངས་པའི་སྐྱོན་རྣམས་ཀྱིས་ཀྱང་ལོག་པར་ལྟུང་བ་རྣམས་སུ་སྐྱེ་བར་འགྱུར་བ་ནི་འགྲོ་བ་གསུམ་པོ་རྣམས་ཕན་ཚུན་དུ་གང་ཡང་རུང་བ་རྣམས་སུའོ། །འདི་ནི་བག་མེད་པ་རྣམས་ཀྱི་སྐྱོན་གྱི་དང་པོ་ཡིན་ནོ། །གཞན་ཡང་བག་མེད་{{page:{number:1508,folio:212b,volume:70}}}པ་རྣམས་ལ་སྐྱོན་གཉིས་པ་ཡོད་དེ། གང་ཞེ་ན་འདི་ལྟ་སྟེ། དགོས་པ་དང་དགོས་པ་མ་ཡིན་པ་རྣམས་ཀྱང་མི་ཤེས་པའོ། །བག་མེད་པས་ཉམས་པར་གྱུར་པའི་བློས་རྟོགས་པར་མི་འགྱུར་ཏེ། བདག་གི་ལེགས་པར་བྱས་པའི་དོན་རྣམས་ནི་ཅི་ཡིན། ཅི་ནི་བྱ་བ་མ་ཡིན་པ་ཡིན། དེའི་ལས་དེ་དག་རྣམས་ཀྱི་འབྲས་བུ་ནི་རྣམ་པ་ཅི་འདྲ་བ་ཅིག་ཏུ་འགྱུར། དེ་ཇི་ལྟར་ལས་རྣམས་ཤེས་པ་མ་ཡིན་པ་དེ་དེ་ལྟར་རྣམ་པར་སྨིན་པ་རྣམས་ཡང་མི་ཤེས་སོ། །དེ་ལས་དང་འབྲས་བུ་རྣམས་ལ་རྣམ་པར་རྨོངས་པར་གྱུར་ཅིང་རྨོངས་པ་ནི་ལུས་ཞིག་པར་གྱུར་ནས་བག་མེད་པ་དེའི་སྐྱོན་གྱིས་ངན་སོང་ལོག་པར་ལྟུང་བར་གྱུར་པ་དམྱལ་བ་རྣམས་སུ་སྐྱེ་བར་འགྱུར་རོ། །གཞན་ཡང་སྐྱོན་གསུམ་པ་བག་མེད་པ་ལ་ཡོད་དེ། བག་མེད་པ་ལ་ཀུན་ཏུ་འཁྲིད་པར་གྱུར་པའི་ལྷའམ་མི་རྣམས་ཀྱང་རུང་སྟེ་གྲོགས་པོ་དམ་པ་མ་ཡིན་པ་སྟེན་པར་བྱེད་ལ། དཀོན་མཆོག་གསུམ་ལ་སྙེན་པར་མི་བྱེད་པ་དང་། ཤེས་རབ་དང་ཚུལ་ཁྲིམས་ལ་ཡང་མ་ཡིན། བླ་མ་རྣམས་ལ་ཡང་སྟེན་པར་མི་བྱེད་དོ། །སྐྱོན་དང་ཡོན་ཏན་གྱི་ཁྱད་པར་རྣམས་ཀྱང་ཀུན་ཏུ་མི་ཤེས་སོ། །འཁོར་བའི་སྡུག་བསྔལ་རྣམས་ཀྱང་ཤེས་པར་མི་འགྱུར་རོ། །ལས་རྣམ་པ་སྣ་ཚོགས་པ་རྣམས་ཀྱང་ཀུན་ཏུ་མི་རྟོགས་སོ། །སྲོད་དང་ཐོ་རངས་མི་ཉལ་བར་བརྩོན་པར་གནས་པའི་རང་བཞིན་ཅན་མ་ཡིན་ནོ། །དེ་ཤི་བར་གྱུར་པའི་འོག་ཏུ་བག་མེད་པ་དེའི་སྐྱོན་གྱིས་ངན་སོང་ལོག་པར་ལྟུང་བ་དམྱལ་བར་སྐྱེའོ། །གཞན་ཡང་སྐྱོན་བཞི་པ་བག་མེད་པ་ལ་ཡོད་དེ། དེ་གང་ཞེ་ན། འདི་ལྟ་སྟེ། དེ་ཁོ་ནར་སྐྱེས་པར་གྱུར་པའི་སྐྱེས་བུ་རྣམས་དང་ལྷ་རྣམས་ཀྱང་དེ་ཁོ་ན་བཞིན་དུ་ཚེའི་འདུ་བྱེད་རྣམས་ཟད་པར་འགྱུར་ཞིང་ལེགས་པར་བྱས་པའི་ལས་རྣམས་ཟད་པར་གྱུར་ནས་ནི་འཆི་བདག་གི་རྒྱལ་པོ་འོང་བར་འགྱུར་ལ། གང་དང་ལྷན་ཅིག་ཏུ་སྐྱེས་པར་གྱུར་པའི་བག་མེད་པ་སྟེན་པར་བྱེད་པ་རྣམས་ལ་དེ་དང་ལྷན་ཅིག་ཏུ་རྣམ་པར་འབྲལ་བ་འབྱུང་བར་འགྱུར་རོ། །བཞི་པོ་འདི་དག་རྣམས་གང་ཡིན་པ་དང་ནི་ངེས་པ་ཁོ་ནར་ལྷན་ཅིག་ཏུ་འབྲལ་བར་འབྱུང་བར་འགྱུར་རོ། །བཞི་གང་ཞེ་ན། འདི་ལྟ་སྟེ། ལང་ཚོ་དང་ནད་མེད་པ་དང་སྲོག་དང་ཕུན་སུམ་ཚོགས་པ་རྣམས་སོ། །བཞི་པོ་འདི་དག་རྣམས་{{page:{number:1509,folio:213a,volume:70}}}དང་ནི་ངེས་པ་ཁོ་ནར་ལྷན་ཅིག་ཏུ་འབྲལ་བར་བྱ་དགོས་སོ། །དེ་དག་རྣམས་ལ་ཡང་མཁས་པ་རྣམས་ཀྱིས་སྐབས་དབྱེ་བར་མི་བྱ་བ་དང་བག་མེད་པ་དེ་ཡང་འདིར་བསྟེན་པར་མི་བྱའོ། །ཇི་ལྟར་བག་མེད་པ་དེས་ཀྱང་འདིར་དགྲ་བཞིན་དུ་འབྱུང་བར་འགྱུར་བས། འདི་ནི་བསྟེན་པར་མི་བྱའོ། །བག་མེད་པས་ཟིལ་གྱིས་མནན་པར་གྱུར་པ་རྣམས་ནི་ལྷའམ་མི་རྣམས་ཀྱང་རུང་སྟེ་བརླག་པར་འགྱུར་རོ། །དེའི་ཕྱིར་ན་འདི་ཡོངས་སུ་སྤང་བར་བྱའོ། །གཞན་ཡང་བག་མེད་པར་གྱུར་པ་རྣམས་ཀྱི་སྐྱོན་ལྔ་པའོ། །འདི་གང་ཞེ་ན། འདི་ལྟ་སྟེ། གང་ལ་འཇིགས་པའི་གནས་སུ་གྱུར་པ་དེ་དག་ཁོ་ན་ལ་ཡིད་ཆེས་པར་བྱེད་དེ། འཇིགས་པའི་གནས་སུ་གྱུར་ཅིང་ཡིད་མི་ཆེས་པ་ཇི་ལྟར་བུད་མེད་རྣམས་དང་མཚུངས་པ་གཞན་ཉིད་ནི་ཡོད་པ་མ་ཡིན་ནོ། །བག་མེད་པའི་དབང་དུ་གྱུར་པའི་སྐྱེས་བུ་ངན་པ་རྣམས་ནི་དེ་དག་རྣམས་ཉིད་ལ་ཡིད་ཆེས་པ་སྐྱེད་པར་བྱེད་ཅིང་གང་འགའ་ཞིག་ལ་ཡིད་ཆེས་པར་མི་བྱེད་པ་རྣམས་ཀྱང་དེ་ཇི་སྲིད་ཤི་བར་མ་གྱུར་གྱི་བར་དུ་སྙིང་ལ་འགེབས་པར་བྱེད་དེ། ཅི་ལྟར་མེའི་ལྷན་ཅིག་སྐྱེས་པ་ཚ་བ་ཡིན་པ་དེ་བཞིན་དུ་བུད་མེད་རྣམས་ཀྱི་ཡང་གཡོ་དང་འདོད་པ་ཅན་དང་། སྒྱུ་དང་། ཕྲག་དོག་དང་། མངོན་པར་འཁུ་བར་འགྱུར་བ་དང་། ང་རྒྱལ་དང་མི་སྙན་པར་བྱེད་པ་དང་ལོག་པར་བསྒྲུབ་པ་དང་ཀུན་དུ་འདྲེས་པའི་སེམས་དང་སྐྱོན་དེ་རྣམས་བུད་མེད་དང་ལྷན་ཅིག་སྐྱེས་པ་ཡིན་ཏེ། བག་མེད་པས་ཀུན་ནས་འཁྲིད་པར་གྱུར་པའི་སྐྱེས་བུ་ངན་པ་དེ་ཚིག་ཙམ་འབའ་ཞིག་གིས་རབ་ཏུ་རྣམ་པར་བཅོམ་པར་གྱུར་ནས་དེ་དག་ཉིད་ལ་ཡིད་ཆེས་པར་བྱེད་དོ། །དེ་དག་ཉིད་ཀྱིས་ཀུན་ནས་འཆུམས་པར་གྱུར་ཅིང་བློ་རབ་ཏུ་སད་པར་བྱེད་དོ། །དེ་ལྟར་མདོར་བསྡུས་པར་གྱུར་ན་བག་མེད་པ་རྗེས་སུ་འབྲང་བ་དང་བཅས་པ་རྣམས་ལ་སྐྱོན་ཆེན་པོ་ལྔ་ཡོད་དོ། །རབ་ཏུ་དབྱེ་བ་ལས་ནི་ཚད་མེད་པར་འགྱུར་རོ། །དེའི་ཕྱིར་ལྷའམ་མི་རྣམས་ཀྱིས་ཀྱང་རུང་སྟེ་རབ་ཏུ་བརྩོན་པ་མཆོག་གིས་བག་མེད་པ་ཡོངས་སུ་སྤང་བར་གྱིས་ཤིག་དེ་དག་ནི་མྱ་ངན་ལས་འདས་པའི་སྒོ་གཏན་ཡིན་ནོ། །འདི་ལྟ་སྟེ། {{page:{number:1510,folio:213b,volume:70}}}བག་མེད་པ་སྟེན་ཅིང་བསྒོམས་ལ་ལན་མང་དུ་བྱས་པས་ནི་དམྱལ་བར་འགྱུར་རོ། །བག་མེད་པ་སྟེན་པ་རྣམས་ནི་ཡི་དགས་སམ་དུད་འགྲོ་རྣམས་སུ་ཡང་སྐྱེ་བར་འགྱུར་རོ། །བག་ཡོད་པས་གནས་པ་རྣམས་ལ་ནི་ཡོན་ཏན་ལྔ་པོ་འདི་དག་རྣམས་ཡོད་དེ། བག་ཡོད་པ་རྣམས་ཀྱིས་བསྔགས་པའོ། །ལྔ་གང་ཞེ་ན། འདི་ལྟ་སྟེ། སྤྱོད་པ་ཀུན་ནས་བསྡམས་པར་འགྱུར་བ་དང་། བློ་ཀུན་དུ་ལེགས་པར་གནས་པ་དང་། བྱ་བ་བྱེད་པ་དང་བློ་མཉམ་པར་བཞག་པ་དང་གཅིག་ཏུ་ཕན་པ་བྱེད་པ་དང་། དུག་རྣམས་བཞིན་དུ་བག་མེད་པ་ཡོངས་སུ་སྤོང་བར་བྱེད་དོ། །དེས་རྣམ་པ་གསུམ་ཀུན་དུ་རིག་གོ། །འདི་ནི་བག་ཡོད་པ་ལ་མངོན་པར་དགའ་བར་གྱུར་པ་རྣམས་ཀྱི་ཡོན་ཏན་དང་པོའོ། །གཞན་ཡང་བག་ཡོད་པ་ལ་མངོན་པར་དགའ་བར་གྱུར་པའི་ཡོན་ཏན་གཉིས་པ་ཡོད་པ་ལ། འདི་གང་ཞེ་ན། འདི་ལྟ་སྟེ། ལས་རྣམས་ཀྱི་ལྕི་བ་ཉིད་ཀུན་དུ་ཤེས་པའོ། །དེ་སྐྱེས་བུ་དམ་པ་ལ་རྟེན་པར་གྱུར་པས་ལས་དང་བཅས་པའི་འབྲས་བུ་རིག་ནས་བྱ་བ་དག་བྱེད་དོ། །སྐྱེས་བུ་དམ་པ་མ་ཡིན་པ་ལ་མི་རྟེན་ནོ། །དམན་པའི་ལས་རྣམས་མི་བྱེད་དོ། །གང་ལ་ཡང་རྟག་ཏུ་རྣམ་པར་སྨོད་པར་འགྱུར་བ་དང་གང་ལས་སྐྱོན་མཐོང་བ་དེ་དག་རྣམས་ཡོངས་སུ་སྤོང་བར་བྱེད་དོ། །གང་ལ་ཡོན་ཏན་མཐོང་བར་གྱུར་པ་དེ་དག་ལ་ཉེ་བར་བསྟེན་ནོ། །ཡོན་ཏན་དང་ལྡན་པ་དང་ཡོན་ཏན་ཤེས་པར་གྱུར་པའི་བློ་གྲོས་བཟང་པོ་རྣམས་ལ་སྡིག་པ་མི་འབྱུང་ངོ་། །གཞན་ཡང་བག་མེད་པ་སྤངས་པར་གྱུར་པ་དང་བག་ཡོད་པ་སྟེན་པར་བྱེད་པའི་ཡོན་ཏན་གསུམ་པ་ཡོད་དེ། གང་ཞེ་ན། དེ་བཞིན་དུ་སྲོག་གི་མཐར་ཐུག་པར་གྱུར་ཀྱང་བུད་མེད་རྣམས་ཀྱི་དབང་དུ་འགྲོ་བ་མ་ཡིན་ནོ། །ཚིག་རྣམས་ལ་ཡང་དད་པར་མི་བྱེད་དོ། །རྟག་ཏུ་དེའི་རང་བཞིན་ལ་རྗེས་སུ་རྟོག་གོ། །འཇིག་རྟེན་གཉིས་སུ་འཆིང་བར་བྱེད་པ་ཡང་གང་གི་ཕྱིར་བུད་མེད་དག་ཡིན་པར་གྱུར་པ་དེ་བཞིན་དུ་ཡང་རིག་ལ་གཟུགས་ཀྱི་འཁྲུལ་བར་ཡང་མི་འགྱུར་རོ། །ཚིག་ལ་ཡང་དད་པར་མི་བྱེད་དོ། །དེ་དེ་བཞིན་དུ་ཡང་དག་པ་ཇི་ལྟ་བ་ཁོ་ན་བཞིན་དུ་སོ་སོར་རྟོག་པར་བྱེད་དོ། །དེའི་གར་དང་གླུ་དང་རྒོད་པ་དང་འགྱིང་བག་དང་རྒྱན་ཆས་ཀྱང་ཀུན་ནས་འཁྲིད་པར་མི་བྱེད་དོ། །བག་ཡོད་པ་དང་བག་ཡོད་པར་གྱུར་པའི་སྐྱེས་བུ་དེ་རྣམས་ཀྱིས་ཀྱང་གཞན་རྣམ་{{page:{number:1511,folio:214a,volume:70}}}པ་དེ་ལྟ་བུའི་བག་མེད་པའི་གནས་རྣམས་མི་བྱེད་དོ། །དེའི་འཁོར་ཡང་བསྲབས་པར་འགྱུར་ཏེ། གང་དག་བུད་མེད་ཀྱི་བག་མེད་པས་ཀུན་དུ་ཁྲིད་པར་མི་འགྱུར་བ་རྣམས་སོ། །དེ་ཡང་དེས་སྤོང་དུ་འཇུག་ལ་བག་ཡོད་པ་ཡང་རྗོད་པར་བྱེད་དོ། །གཞན་ཡང་བག་ཡོད་པའི་ཡོན་ཏན་བཞི་པ་ཡོད་དེ། འདི་ཡང་གང་ཞེ་ན། འདི་ལྟ་སྟེ། བག་ཡོད་པ་ནི་ལོངས་སྤྱོད་རྣམས་ལ་མ་ཡིན། འདོད་པ་རྣམས་ལ་མ་ཡིན་ནོ། །བརྒྱ་ལ་ན་དབུགས་འབྱིན་པར་བྱེད་ཀྱི་རྟག་ཏུ་བློ་ལ་མི་བྱེད་དོ། །སེམས་ཀྱིས་རབ་ཏུ་རྟོག་པར་མི་བྱེད་དོ། །ཅི་ལྟར་འདོད་པ་དེ་དག་རྣམས་ནི་རྟག་པ་དང་བརྟན་པ་དང་ཡིད་ཆེས་པའི་ས་ཡང་མ་ཡིན་ལ་འདི་དག་རྣམས་ནི་རྒུད་པའི་མཐར་ཐུག་པར་འགྱུར་བ་དང་ཤིན་ཏུ་མྱུར་བར་རབ་ཏུ་འཇིག་པར་འགྱུར་བའི་ཆོས་ཅན་ནོ། །དེ་བཞིན་དུ་ནད་མེད་པ་ལ་ཡང་བག་ཡོད་པ་རྣམས་ཀྱིས་ནམ་ཡང་ཡིད་ཆེས་པ་བསྐྱེད་པར་ནི་མི་བྱེད་དེ། ནད་མེད་པ་རྣམས་ཐམས་ཅད་ཀྱང་ནད་ཀྱིས་ཟིལ་གྱིས་གནོན་ནོ། །དེ་བཞིན་དུ་ལང་ཚོ་ལ་ནམ་ཡང་ཡིད་ཆེས་པ་བསྐྱེད་པར་མི་བྱེད་དེ། ལང་ཚོ་འདི་དག་རྣམས་ཐམས་ཅད་ཀྱང་རྒ་བས་ཉེ་བར་ཟིལ་གྱིས་གནོན་པར་འགྱུར་བས་དེ་ལང་ཚོས་སྒྲུབ་པར་མི་བྱེད་དོ། །ཁེངས་པར་མི་འགྱུར་རོ། །ཇི་ལྟར་གསོན་པས་ཀྱང་སྒྲུབ་པར་མི་བྱེད་དོ། །རངས་པར་མི་བྱེད་དོ། །དཀའ་ལས་རྣམས་ཀྱང་མི་བྱེད་དོ། །དེ་ཅིའི་ཕྱིར་ཞེ་ན། ནམས་ཀྱང་འཆི་བདག་གི་རྒྱལ་པོས་འཕྲོག་པར་བྱེད་པར་འགྱུར་བའི་ཕྱིར་རོ། །དེ་ལྟར་བག་ཡོད་པར་སྤྱོད་པ་རྣམས་ཡིད་ཆེས་པར་མི་བྱེད་དོ། །འདུས་བྱས་ཀྱི་ཆོས་རྣམས་ལ་བག་མེད་པར་སྤྱོད་པར་གྱུར་ཏ་རེ། བག་ཡོད་པར་འགྱུར་བས་བག་ཡོད་པ་སྤྱད་པ་ལ་ཡོན་ཏན་གཞན་ཡང་ལྔ་པ་ཡོད་པ་ནི། འདི་ལྟ་སྟེ། ཐོས་པ་དང་ལྡན་པར་འགྱུར་རོ། །འཕགས་པ་རྣམས་ལ་རྗེས་སུ་སྟེན་པར་བྱེད་དོ། །ཡེ་ཤེས་ལ་མངོན་པར་དགའ་བར་འགྱུར་རོ། །དཀོན་མཆོག་གསུམ་ཁྱད་པར་དུ་བྱེད་པའི་རང་བཞིན་ཅན་དུ་འགྱུར་རོ། །མ་ཐོས་པ་དང་ལྡན་པའི་དོན་རྣམས་རྣམ་པར་དཔྱད་པ་ལ་མཁས་པར་འགྱུར་རོ། །དེས་འཆི་བདག་གི་དུས་ཀུན་དུ་ཤེས་སོ། །སྡུག་བསྔལ་དང་འཆི་བའི་རྒྱུ་མཚན་རྣམས་རྣམ་པར་ཤེས་སོ། །དེ་ལ་ལྷ་རྣམས་ཀྱི་འཆི་འཕོ་བའི་རྒྱུ་མཚན་རྣམས་ནི་ཐོས་པའི་དོན་གྱིས་ཤེས་སོ། །སྐྱེས་བུ་འཆི་བའི་རྒྱུ་{{page:{number:1512,folio:214b,volume:70}}}མཚན་དང་དེ་ངན་སོང་དུ་འགྲོ་བའི་རྒྱུ་མཚན་རབ་ཏུ་འོང་བ་རྣམས་ཀྱང་ཤེས་ཏེ། ཇི་ལྟར་བདག་ངན་སོང་དུ་འགྲོ་བར་འགྱུར་རོ། །དེའི་རབ་ཏུ་བྱ་བ་རྣམས་ཀྱང་ཀུན་དུ་རིག་གོ། །དེ་ལ་ཡང་སེམས་རབ་ཏུ་དང་ངོ་། །དེའི་སེམས་བསྐྱེད་པར་གྱུར་པ་ཙམ་གྱིས་ངན་སོང་དུ་འགྲོ་བའི་རྒྱུ་མཚན་དེ་དག་ནུབ་པར་འགྱུར་རོ། །བདེ་འགྲོའི་རྒྱུ་མཚན་ཡང་རབ་ཏུ་འབྱུང་བར་འགྱུར་རོ། །མཆོག་ཏུ་གྱུར་པའི་འབྲས་བུ་དེ་དག་རྣམས་ནི་བག་ཡོད་པ་ཡིན་ནོ། །མཆོག་ཏུ་སྡུག་བསྔལ་བར་གྱུར་པའི་འཆིང་བ་རྣམས་ཐམས་ཅད་ཀྱི་དྲུང་ན་ཡང་ལྷག་པར་གྱུར་པའི་འབྲས་བུ་ཡིན་ནོ། །དེ་དག་ནི་བག་མེད་པའི་སྐྱོན་ལྔ་དང་བག་ཡོད་པའི་ཡོན་ཏན་ལྔ་ཡིན་ནོ། །དེ་ནས་དེའི་ཚེ་དུས་བཟངས་དེས། འཁོར་བ་འཇིག་གིས་གསུངས་པའི་ཚིགས་སུ་བཅད་པ་རྗོད་པར་བྱེད་པ། འདོད་པ་རྣམ་པར་སྤངས་པ་ཡི། །བག་ཡོད་སངས་རྒྱས་བསྔགས་པར་མཛད། །རྒ་དང་འཆི་བའི་ཁོག་ཙེ་ཡི། །བག་མེད་པ་ནི་བཙོག་པ་ཡིན། །བག་མེད་སྐྱེ་བོ་གྲོལ་བ་མིན། །བག་མེད་སྡུག་བསྔལ་སྐལ་ལྡན་ཡིན། །བག་མེད་འཆི་བ་དེ་དག་གི། །བློ་དམན་རྣམས་ནི་གཅོད་པར་བྱེད། །བག་ཡོད་པས་ནི་དགེ་རྣམས་ཀྱི། །ལྷ་རྣམས་ཀྱི་ནི་གནས་སུ་འགྲོ། །དེ་ཕྱིར་གང་ཞིག་བག་མེད་པ། །རྗེས་སྟེན་སླར་ཡང་ལྟུང་བ་ཡིན། །བག་མེད་སྐྱེས་བུ་ཐམས་ཅད་ནི། །དེ་ལྟར་འཁོར་བ་ལས་སྒྲོལ་མིན། །གང་གིས་ལུས་ཅན་རྣམ་བསྡམས་པའི། །བག་མེད་ཞགས་པས་ཉེར་འགྲོ་རྣམས། །དོན་མིན་དོན་དང་འདྲ་བ་དང་། །དོན་ཡང་རྟག་ཏུ་དོན་མིན་བཞིན། །བག་མེད་པ་ཡི་སྐྱེས་བུ་ནི། །ཐམས་ཅད་ཕྱིན་ཅི་ལོག་ཏུ་མཐོང་། །འཇིག་རྟེན་དོན་ཡང་མེད་པ་ལ། །ངེས་པར་ལེགས་པ་ག་ལ་ཡོད། །མཁས་པ་བློ་ཡི་ཕ་རོལ་འགྲོས། །བག་མེད་ཀུན་དུ་རབ་མི་བསྔགས། །དེ་ཕྱིར་བག་མེད་པ་ནི་མི་ཡིས་སྟེན་མི་བྱ། །དེ་ནི་ངན་སོང་རྣམས་ཀྱི་དང་པོའི་རྩེ་མོ་ཡིན། །སྐྱེ་གནས་སྟོང་དུ་འགྲོ་བར་བྱེད་པའི་སྡུག་བསྔལ་དེ། །བརྟན་པ་སྲིད་པའི་ཕ་རོལ་མཆོག་ཏུ་འགྲོ་བས་སྤོངས། །དེ་ལྟར་དུས་བཟངས་འདིས་ལྷ་བརྒྱ་སྟོང་དུ་མ་རྣམས་ཀྱིས་ཡོངས་སུ་བསྐོར་བར་གྱུར་པའི་མུ་སུ་ལུན་དྷ་དེའི་མདུན་དུ་ཆོས་བཤད་པར་གྱུར་ཏེ། གཞན་ཡང་ཕན་པ་ལ་རབ་ཏུ་ཞུགས་པར་གྱུར་ཅིང་ལྷ་དང་མི་རྣམས་ལ་ཕན་པར་འདོད་པའི་ཕྱིར་རོ། །གཞན་ཡང་མཁའ་ལྡིང་གི་རྒྱལ་པོ་དེ་ཉིད་ཀྱིས་མུ་སུ་ལུན་དྷ་ལ་ཆོས་ཀྱི་{{page:{number:1513,folio:215a,volume:70}}}མཆོག་རྣམས་སྟོན་པར་བྱེད་དོ། །ཇི་ལྟར་ལྔ་པོ་འདི་དག་རྣམས་ནི་བག་མེད་པ་སྐྱེས་པའི་གཉེན་པོར་གྱུར་པ་ལ་འདི་ལྟ་སྟེ། འདི་ན་བག་མེད་པའི་སྐྱེས་བུ་རྣམས་ནི་ཐམས་ཅད་ལས་ཁྱད་པར་དུ་སྡུག་བསྔལ་བར་འགྱུར་རོ། །དེ་བག་མེད་པའི་སྐྱོན་རྣམས་གང་དང་གང་གིས་སྡུག་བསྔལ་དང་ལྡན་པར་འགྱུར་རོ། །དེ་སྐྱོན་དང་བཅས་པ་ཡིན་པར་ཤེས་པར་གྱུར་ནས་ཡོངས་སུ་སྤང་བར་བྱ་སྟེ། ཡོན་ཏན་དང་སྐྱོན་དག་ཤེས་པར་གྱུར་ཅིང་ཡོན་ཏན་དང་སྐྱོན་དག་མཐོང་བར་གྱུར་པ་རྣམས་ཀྱིས་དེ་ཡོངས་སུ་སྤངས་པར་གྱུར་པ་ལས་ནི་འདི་དག་དོན་མ་ཡིན་པར་མི་འགྱུར་རོ། །སྡུག་བསྔལ་བར་ཡང་མི་འགྱུར་རོ། །མི་དགེ་བ་མངོན་པར་འཕེལ་བར་ཡང་མི་འགྱུར་རོ། །ཤེས་བཞིན་དུ་ཡང་རྒྱུ་བར་འགྱུར་རོ། །འདི་ནི་བག་མེད་པའི་གཉེན་པོར་གྱུར་པ་གཅིག་ཡིན་ནོ། །གཞན་ཡང་བག་མེད་པའི་གཉེན་པོར་གྱུར་པ་གཉིས་པ་གང་ཞེ་ན། ཡང་དག་པ་ཇི་ལྟ་བའི་དོན་མཐོང་བའོ། །ཡང་དག་པ་མཐོང་བར་གྱུར་པས་ཀྱང་སྐྱེས་བུ་རྣམས་ཀྱིས་ཐམས་ཅད་ངེས་པར་ལེགས་པར་རྟོགས་པར་འགྱུར་ཏེ་དེ་ཁོ་ན་ཉིད་བཞིན་ཁོ་ནར་མཐོང་བར་འགྱུར་རོ། །དེ་ཁོ་ན་ཉིད་རིག་པ་དེ་ནི་བག་མེད་པའི་སྐྱོན་རྣམས་ཤེས་པར་གྱུར་ནས་བག་མེད་པས་ཀུན་དུ་བཀྲི་བར་མི་ནུས་སོ། །གཞན་ཡང་བག་མེད་པའི་གཉེན་པོ་གསུམ་པར་གྱུར་པ་རྣམས་འདི་ལྟ་སྟེ། བག་ཡོད་པ་སྟེན་པར་བྱེད་པ་གང་ཡིན་པ་དེ་དག་རྣམས་ལ་སྟེན་པར་བྱེད་དོ། །དེ་དག་རྣམས་ཀྱི་དྲུང་ནས་ཚུལ་ཁྲིམས་སྲུང་བར་བྱེད་དོ། །སྤྱོད་པ་རྣམས་རྣམ་པར་འགྲང་བར་བྱེད་དོ། །ལུས་ངག་གི་བྱ་བ་རྣམས་ཀྱང་སློབ་པར་བྱེད་དོ། །ཚུལ་ཁྲིམས་དེ་དང་མཉམ་པ་ཡོད་པ་རྣམས་དང་ལྷན་ཅིག་ཏུ་གནས་པར་བྱེད་དོ། །བག་མེད་པ་དེ་དག་ཉིད་ཀྱི་སྐྱོན་རྣམས་ཤེས་པར་གྱུར་ནས་ཡོངས་སུ་སྤོང་བར་བྱེད་པ་རྣམས་ཀྱི་ནི་མཐར་འབྲལ་བར་འགྱུར་རོ། །གཞན་ཡང་བག་མེད་པའི་གཉེན་པོར་གྱུར་པ་བཞི་པ་འདི་དག་ཀྱང་གང་ཞེ་ན་འདི་ལྟ་སྟེ། ཡེ་ཤེས་དང་ཚུལ་ཁྲིམས་དང་ལྡན་པར་གྱུར་པའི་སྐྱེས་བུ་རྣམས་ནི་རྟག་ཏུ་ཡང་དེ་ཉིད་ལ་མངོན་པར་དགའ་བར་གྱུར་པས་བག་མེད་པ་རབ་ཏུ་འཇོམས་སོ། །བག་ཡོད་པ་རབ་ཏུ་སྟེན་པར་བྱེད་དོ། །བག་མེད་པ་རབ་ཏུ་བཅོམ་པར་གྱུར་པ་དེའི་བདེ་བ་རྣམས་ཉེ་བར་འགྱུར་རོ། །སྡུག་བསྔལ་རིང་དུ་བྱས་པར་འགྱུར་རོ། །གཞན་ཡང་དེས་བག་མེད་པའི་སྐྱོན་རྣམས་མཐོང་བར་གྱུར་ཅིང་དེ་དེ་ཁོ་ན་{{page:{number:1514,folio:215b,volume:70}}}བཞིན་དུ་བག་མེད་པ་རྣམས་སྤོང་བར་བྱེད་དོ། །འདི་ནི་བག་མེད་པའི་གཉེན་པོ་བཞི་པ་ཡིན་ནོ། །གཞན་ཡང་བག་མེད་པའི་གཉེན་པོ་ལྔ་པ་འདི་ལྟ་སྟེ། སྐྱེས་བུ་བག་མེད་པའི་ཉེས་དམིགས་ཅན་རྣམས་ལ་རྒྱལ་པོའམ་རྒྱལ་པོའི་བློན་པོ་རྣམས་ཀྱིས་ཀྱང་རུང་སྟེ་ཆད་པས་གཅོད་པར་བྱེད་པ་རྣམས་ཇི་ལྟ་བ་བཞིན་དུ་མཐོང་བའོ། །དེའི་སྲོག་གི་ཆད་པའམ་དེའི་རང་གི་ཐམས་ཅད་འཕྲོག་པར་བྱེད་པའི་ཆད་པའམ་དེའི་ལུས་སྒྱུར་བར་བྱེད་པའམ་དེའི་ལག་པ་གཅོད་པར་བྱེད་པའམ་རྣམ་པ་དེ་ལྟ་བུའི་ཆད་པ་རྣམས་བག་མེད་པ་ལས་འབྱུང་བར་གྱུར་པ་གང་གི་ཚེ་མཐོང་བ་དེའི་ཚེ་དེ་ལས་གཞན་པའི་བག་མེད་པ་རྣམས་ལ་ཡང་འཇིགས་པར་འགྱུར་རོ། །དེ་འཇིགས་པ་དང་བཅས་པར་གྱུར་པ་ཉིད་ཀྱིས་དྲི་མ་ཅན་བག་མེད་པ་རྣམས་ཡོངས་སུ་སྤོང་བར་བྱེད་དོ། །དེ་བཞིན་དུ་བག་མེད་པ་རྣམས་རབ་ཏུ་འཇོམས་པར་ཡང་བྱེད་དོ། །བག་ཡོད་པ་ཡང་ཀུན་ནས་སྟེན་པར་བྱེད་དོ། །དེ་ལས་རྗེས་སུ་དཔགས་ནས་དེ་སྡིག་པ་རྣམས་མི་བྱེད་དེ་བདག་དམྱལ་བར་སྐྱེ་བར་མ་གྱུར་ཅིག་སྙམ་དུ་བསམས་པའི་ཕྱིར་རོ། །བག་མེད་པ་སྟེན་པར་གྱུར་པའི་ལྷ་དེ་དག་རྣམས་ནི་སྡིག་པ་བྱེད་དོ། །འདི་ནི་བག་མེད་པའི་གཉེན་པོ་ལྔ་པའོ། །དེ་ལྟར་བག་མེད་པ་དེ་དག་རྣམས་ནི་ལྷ་རྣམས་ལ་མཛེས་པ་མ་ཡིན་ལ་མི་རྣམས་ལ་ཡང་མ་ཡིན་ནོ། །མདོ་དེ་དག་ཐོས་ནས་ཀྱང་ལྷ་མང་པོ་རྣམས་མཆོག་ཏུ་ཡིད་བྱུང་བར་གྱུར་ནས་བག་མེད་པ་ཡོངས་སུ་སྤོང་བར་བྱེད་དོ། །མུ་སུ་ལུན་དྷས་ཀྱང་མཁའ་ལྡིང་གི་རྒྱལ་པོ་དེས་བཤད་པ་དེ་རྣམས་ལ་མངོན་པར་དགའ་ཞིང་རྗེས་སུ་ཡི་རང་བར་ཡང་གྱུར་ནས་སླར་ཡང་ལྷའི་ཚོགས་དེ་དག་རྣམས་ཉིད་དང་ཇི་ལྟར་འོངས་པར་གྱུར་པ་ལྟར་ནམ་མཁའ་ལ་འཕགས་ཏེ་དོང་ངོ་། །དེ་དག་རྣམས་ལས་ཀྱང་གཞན་དུ་གྱུར་པའི་ལྷ་ལྷག་མ་རྣམས་ཁ་ཅིག་ནི་རྣམ་པར་ཡངས་པ་དེ་ཉིད་ཀྱི་ནང་ན་རྩེད་མོ་རྩེ་བར་བྱེད་དོ། །ཁ་ཅིག་ནི་ཇི་ལྟར་འོངས་པར་གྱུར་པ་དེ་བཞིན་དུ་སླར་ཡང་ནགས་དང་ཉེ་བའི་ནགས་རྣམས་སུ་ཞུགས་པར་གྱུར་ཅིང་ལྷ་དག་རབ་ཏུ་རྩེ་བར་ཡང་བྱེད་དེ། དེ་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པར་གྱུར་པའི་ལེགས་པར་བྱས་པའི་ལས་རྣམས་ཟད་པར་མ་གྱུར་པའི་དུས་དེ་སྲིད་དུ་ལྷའི་རིགས་དེར་རྩེ་བར་བྱེད་ཅིང་དགའ་བར་ཡང་བྱེད་དོ། །དེ་དེ་དག་རྣམས་ཟད་པར་གྱུར་ཅིང་ལྷའི་རིགས་དེ་ལས་ཤི་འཕོས་{{page:{number:1515,folio:216a,volume:70}}}པར་གྱུར་ནས་ཀྱང་ཇི་ལྟར་ལས་ཀྱིས་ཉེ་བར་འགྲོ་བ་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །གལ་ཏེ་ན་འགའ་ཞིག་མི་རྣམས་དང་སྐལ་བ་འཐུན་པར་གྱུར་པ་མིར་སྐྱེས་ན། དེ་མཆོག་ཏུ་སྐྱིད་པ་ཉིད་དུ་འགྱུར་ཏེ། ལས་དེའི་རྒྱུ་འཐུན་པས་ཡིད་གཞུངས་པ་དང་ཤེས་རབ་ཀྱིས་འཚོ་བ་དང་རྒྱལ་པོ་མངོན་པར་འདོད་པ་དང་ཤིན་ཏུ་ཕུན་སུམ་ཚོགས་པར་འགྱུར་རོ། །འགྲོ་བ་དང་ཡང་དག་པར་ལྡན་པའི་ས་རྫོགས་སོ།། །།གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་དོ། །ཇི་ལྟར་ཡོད་པའི་འཐབ་བྲལ་བ་རྣམས་ཀྱིས་འོད་ཟེར་འཕྲོ་བ་ཞེས་བྱ་བ་དེས་ཐོས་པ་ལས་བྱུང་བའི་ཤེས་རབ་ཀྱིས་མཐོང་ངོ་། །དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་མཐོང་བར་གྱུར་པ་ནི་སྐྱེས་བུ་དམ་པ་གང་གིས་ཐོས་པའི་དོན་དང་ལྡན་ཞིང་ཚུལ་ཁྲིམས་དང་ལྡན་པར་འགྱུར་ཏེ། མཆོག་ཏུ་གྱུར་པའི་ཡང་དག་པའི་ལྟ་བ་དང་ལྡན་པ་གང་གིས་ཕ་རོལ་ལ་ཡིད་གདུང་བར་མི་བྱེད་པ་དང་དྲང་པོ་དང་ཡིད་དྲང་པོར་གྱུར་པས་སྲོག་གཅོད་པ་དང་མ་བྱིན་པར་ལེན་པ་ཡང་སྤངས་པར་གྱུར་པ་རྣམས་ནི་སྔར་བཞིན་ནོ། །འདོད་པ་ལ་ལོག་པར་གཡེམ་པ་ཡང་རྣམ་པར་སྤངས་པར་གྱུར་པའོ། །དེ་ལྟར་ཡང་ཅུང་ཟད་ཅིག་ཀྱང་བུད་མེད་དག་ལ་ཚུལ་བཞིན་མ་ཡིན་པ་ཡིད་ལ་བྱེད་པར་གྱུར་པས་ལྟ་བར་མི་བྱེད་དེ། འདོད་པ་ལ་ལོག་པར་གཡེམ་པར་གྱུར་པའི་འཇིགས་པ་རྣམས་ཀྱིས་འཇིགས་པའི་ཕྱིར་རོ། །ཤིན་ཏུ་རྣམ་པར་དག་པའི་ལས་ཤིན་ཏུ་རྣམ་པར་དག་པའི་འཚོ་བ་ལས་ཀྱི་མཐའ་རྣམས་ཤིན་ཏུ་རྣམ་པར་དག་པར་གྱུར་པ། དེ་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འོད་ཟེར་འཕྲོ་བ་ཅན་གྱི་སར་སྐྱེ་བར་འགྱུར་རོ། །དེ་ལ་སྐྱེས་པར་གྱུར་པ་ནི་ལྷ་རྫས་ཀྱི་ཡུལ་རྣམས་ལ་ལོངས་སྤྱོད་པར་གྱུར་པའི་བུད་མེད་བརྒྱ་སྟོང་གིས་ཡོངས་སུ་བསྐོར་བ་ལས་ཀྱི་མཐའ་རྣམས་ཡོངས་སུ་དག་པ། འདོད་པའི་ཡོན་ཏན་ལྔའི་རྒྱགས་པས་དབང་པོ་དྲུག་གི་དབང་དུ་སོང་བར་གྱུར་ནས་དེ་ནགས་དང་ཉེ་བའི་ནགས་ཀུན་དུ་བལྟ་བ་ལ་བག་མེད་པ་རྣམས་ཇི་ལྟ་ཇི་ལྟར་ལྷ་དེས་ལྷ་རྫས་ཀྱི་སྲེད་པ་དུ་མ་རྣམས་རྣམ་པ་དུ་མར་མཐོང་བར་གྱུར་པ་དེ་ལྟར་བག་མེད་པར་རྒྱུ་བར་འགྱུར་རོ། །འདི་ལྟར་གྱུར་པ་ཡིན་ཏེ་ལྷ་དེ་ལྷ་རྫས་ཀྱི་ཡུལ་དེ་དག་རྣམས་ཉིད་སྒྲུབ་པ་ལ་ཆེད་ཆེ་བ་ཡོངས་སུ་སྒྲུབ་པ་ལྷག་{{page:{number:1516,folio:216b,volume:70}}}པར་འགྱུར་རོ། །དེ་དགའ་བར་གྱུར་པའི་ས་གཞི་མཉམ་པ་མནན་ན་ནེམ་པ་བཏེག་ན་འཕར་བ་འཇམ་པོར་གྱུར་པ་རིན་པོ་ཆེ་བདུན་དང་ལྡན་པས་ཤིན་ཏུ་རྣམ་པར་ཕྱེ་བའི་ས་གཞི་ཆ་མཆོག་ཏུ་དགའ་བར་གྱུར་པ་ལ་རབ་ཏུ་འཇུག་པར་བྱེད་དོ། །ས་གཞི་དེ་ནི་རྣམ་པ་དེ་ལྟ་བུ་རྣམས་ཡིན་ཏེ། ཤིང་གང་དག་ལ་ཞོན་པར་གྱུར་པ་དེ་དག་རྣམས་ཀྱང་དེ་ཁོ་ན་བཞིན་དུ་རེག་པར་བཟོད་པར་འགྱུར་རོ། །མཆོག་ཏུ་མཉེན་པར་གྱུར་པ་སྦྱངས་པ་འཇམ་པོའི་གསེར་གྱི་འདབ་མ་དང་འབྲས་བུ་རྣམས་ཇི་ལྟར་འདོད་པར་གྱུར་པའི་རོ་དང་དྲི་དང་ཁ་དོག་དང་ལྡན་པས་ཤིན་ཏུ་ཡང་ལྷ་རྣམས་ཀྱི་ཟས་ཀྱི་རྒྱུར་འགྱུར་རོ། །དེ་ལྟར་ལྷ་དེ་དག་རྣམས་ཉིད་འདི་ལྟར་འགྱུར་ཏེ། གང་གི་ཚེ་བདག་ཅག་རྣམས་འབྲས་བུ་འདི་དག་རྣམས་ལས་མཆོག་ཏུ་རོ་དང་དྲི་དང་ཁ་དོག་དང་རེག་བྱ་རྣམས་ཕུན་སུམ་ཚོགས་པའི་བཏུང་བ་འབྲས་བུ་དེ་དག་ལས་འབབ་པར་གྱུར་མོད། དེ་ནས་སེམས་བསྐྱེད་པ་ཙམ་ཉིད་ན་ལྷ་དེ་རྣམས་ཉིད་ཀྱི་དྲུང་དུ་འབྲས་བུ་བཟང་པོ་དེ་དག་ལས་བཏུང་བ་སྔ་ན་མེད་པ་རོ་དང་ཁ་དོག་གི་ཡོན་ཏན་དང་ལྡན་པ་རབ་ཏུ་འབབ་པའོ། །དེ་ཡང་ལྷས་ནོར་བུའི་རང་བཞིན་གྱི་སྣོད་ལེགས་པར་བཞག་ནས་ལྷ་མོ་དང་བཅས་པ་རྣམས་འཐུང་བར་བྱེད་དོ། །དེ་དག་རྣམས་ཀྱི་བཏུང་བ་དེ་ཡང་དམན་པ་དང་བར་མ་དང་མཆོག་ཏུ་གྱུར་པའི་ཁ་དོག་དང་རོ་དང་དྲིར་འགྱུར་ཏེ། ལས་དུ་མ་རྣམས་དང་འདྲ་བ་ཡིན་པས་ཇི་ལྟར་ལེགས་པར་བྱས་པར་གྱུར་པའི་ལས་རྣམས་ནི་རོས་ཀྱང་སོ་སོར་སྟོན་པར་བྱེད་པ་ལྟ་བུར་འགྱུར་རོ། །དེ་ནས་ལྷ་དེ་དག་རྣམས་བཏུང་བ་དེ་འཐུངས་པར་གྱུར་ནས་གཞན་ཡང་རྒྱགས་པ་དུ་མས་རྒྱུ་བར་བྱེད་ཅིང་བག་མེད་པར་རྒྱུ་བས་བསྲེགས་ནས་ནགས་དང་ཉེ་བའི་ནགས་རྣམས་ལྟ་བའི་གཡོ་འགུལ་གྱིས་བསྲེགས་པས་རབ་ཏུ་གར་བྱེད་པ་དང་གླུ་དང་གར་དང་དགོད་པ་དང་ཕན་ཚུན་དུ་ལྷན་ཅིག་ཏུ་སྐྱོད་པར་བྱེད་པས་གང་ན་ནགས་དང་ཉེ་བའི་ནགས་རྣམས་ཡོད་པ་དེར་ཉེ་བར་འགྲོ་བར་བྱེད་དེ་བལྟ་བར་བྱ་བའི་དོན་དུའོ། །དེ་གང་ཁོ་ན་ནས་ཇི་ལྟར་འགྲོ་བར་བྱེད་པ་དེས་དེ་དེ་ཁོ་ན་ནས་རྣམ་པ་དུ་མར་དཔེ་མེད་པའི་ལྷ་རྫས་ཀྱི་གཟུགས་རྣམས་མཐོང་བར་འགྱུར་རོ། །སོ་སོར་སྟོན་པར་བྱེད་པ་ལྟ་བུར་གྱུར་པའི་རོ་ཡང་མྱོང་བར་བྱེད་དོ། །དེ་ལ་དེས་རྣམ་པ་དུ་མ་དང་རྣམ་པར་རྟོག་པ་དུ་མར་གྱུར་པའི་རོ་རྣམས་མྱོང་བར་བྱེད་དོ། །དེ་བཞིན་དུ་ཡིད་འཕྲོག་པར་བྱེད་པ་གང་ཡིན་པ་ཁོ་ནའི་དྲི་རྣམས་སྣོམ་པར་བྱེད་དོ། །དེ་ལ་དེས་རྣམ་པ་དུ་མ་དང་རྣམ་པར་{{page:{number:1517,folio:217a,volume:70}}}རྟོག་པ་དུ་མར་གྱུར་པ་རྣམས་སྣོམ་པར་བྱེད་དོ། །ཡིད་ཀྱི་རྗེས་སུ་འཐུན་པའི་རེག་བྱ་འདོད་པར་གྱུར་པ་རྣམས་གང་དག་ཁོ་ན་ཡིན་པ་ལྷ་རྣམས་ཀྱིས་རེག་བྱ་རེག་པར་འདོད་པ་དེ་ཉིད་རྣམ་པ་དུ་མ་དང་མཆོག་ཏུ་བདེ་བའི་རྗེས་སུ་འཐུན་པ་རྣམས་ལ་རིག་པར་བྱེད་དོ། །ལྷ་སྒྲ་གང་དང་གང་དག་ཉན་པར་འདོད་པ་དེ་ཉིད་རྣམ་པར་རྟོག་པ་དུ་མ་དང་མཉམ་པར་དགའ་བའི་སྒྲ་དུ་མ་རྣམས་ཀྱིས་ཡིད་ཀྱི་རྗེས་སུ་འཐུན་པར་གྱུར་པའི་རྣམ་པར་རྟོག་པ་དུ་མས་ཉན་པར་བྱེད་དོ། །ལྷ་མཆོག་ཏུ་དགེ་བའི་ཚུལ་ཁྲིམས་ཀྱི་འབྲས་བུ་ལ་ཉེ་བར་ལོངས་སྤྱོད་པར་གྱུར་པས། ཡོན་ཏན་རྣམས་ཕུན་སུམ་ཚོགས་པར་གྱུར་པའི་ཡུལ་ལྔ་པོ་རྣམས་ལ་རྣམ་པར་སྤྱོད་དོ། །དེ་དག་དེ་ལྟར་རྣམ་པར་རྒྱུ་ཞིང་རྩེད་མོ་རྩེ་བ་ལ་བློས་ལྷུང་བར་གྱུར་པས་དུས་ཡུན་རིང་པོར་ཡུལ་གྱི་བདེ་བས་ངོམས་པ་མེད་པ་རྣམས་ཀྱིས། དེ་ནས་མངོན་པར་དགའ་བའི་ནགས་ཞེས་བྱ་བའི་ནགས་མཐོང་བར་གྱུར་པ་ལ་ཤིང་ལྗོན་པ་བརྒྱ་སྟོང་དུ་མ་དང་ལྡན་པ་ཉེ་འཁོར་ན་ཡང་ཉེ་བའི་ནགས་ཀྱིས་ཀུན་དུ་བརྒྱན་པའོ། །མངོན་པར་དགའ་བའི་ནགས་དེ་ན་ཡང་དགའ་བ་འདི་དག་རྣམས་ཡོད་དེ། དེ་དག་རྣམས་ནི་ཇི་ལྟར་སོ་སོ་ཐ་དད་པར་རྩ་བ་དང་ཡལ་ག་དང་ཡལ་ག་ཕྲ་མོ་དག་དང་ལྡན་པར་གྱུར་པ་ཡིན་ལ་དེ་ལ་ངོས་གཅིག་གི་ཉེ་འཁོར་ཀུན་ནས་མཆོག་ཏུ་དཀར་བ་དང་། མཆོག་ཏུ་དཀར་བར་སྣང་བར་འགྱུར་བས་གངས་ཀྱི་མདོག་དང་ཞད་འདྲ་བའི་ནགས་ནི་དངུལ་གྱི་ལྗོན་ཤིང་གི་ནགས་ཞེས་བྱ་བ་ཡིན་ཏེ། ཉེ་འཁོར་དེ་ནི་དེ་བཞིན་དུ་ཀུན་ཏུ་སྣང་བར་བྱེད་དོ། །ཇི་ལྟར་འཛམ་བུའི་གླིང་དུ་ཟླ་བ་རྒྱས་པར་གྱུར་པ་དེ་བཞིན་དུ་འོད་ཟེར་རྣམས་ཡིན་ནོ། །ནགས་དེར་གཏོགས་པའི་ཤིང་རེ་རེའི་འོད་ཀྱང་དེ་བཞིན་དུ་འགྱུར་ཏེ། ཡུལ་ཐམས་ཅད་ལས་ཀྱང་མཆོག་ཏུ་དགའ་བར་གྱུར་པ་དེས་མིག་སྔར་དགའ་བར་གྱུར་པའི་འོད་ཀྱིས་སྡུག་པ་འཛིན་པ་སྐྱེད་པའོ། །གཞན་ཡང་ལོགས་གཞན་ནི་ཀར་ཀེ་ཏ་ན་བཞིན་དུ་ཉེ་བར་མཛེས་པར་གྱུར་པ་སྟེ། མཆོག་ཏུ་དམར་བའི་ཚོགས་སུ་གྱུར་པ་འོད་དམར་པོ་རྣམས་ཀྱིས་རྣམ་པར་བརྒྱན་པ་འདབ་མ་དམར་པོ་རྣམས་ལ་བྱ་དམར་པོའི་ཚོགས་ཀྱིས་ཀུན་དུ་བརྗོད་པར་གྱུར་པས་མངོན་པར་དགའ་ཞིང་རྣམ་པར་སྣང་སྟེ་རྣམ་པར་རྟོག་པ་དུ་མར་གྱུར་པ་རྣམས་ཐམས་ཅད་ལས་མཆོག་ཏུ་དམར་བར་སྣང་བས་དམར་བར་གྱུར་པའི་ནགས་དེས་ནམ་མཁའ་རྣམ་པར་གསལ་བར་བྱེད་དོ། །རྟག་ཏུ་མངོན་པར་དགའ་{{page:{number:1518,folio:217b,volume:70}}}བའི་ལོགས་གཞན་གསུམ་པ་དེའི་ལོགས་ཀྱི་ཉེ་འཁོར་ན་ཉེ་བའི་ནགས་དག་དང་ལྡན་པ་ཁ་དོག་གཅིག་ཏུ་གྱུར་པས་ཀྱང་ཤིན་ཏུ་ཁྱད་པར་དུ་འབར་བར་བྱེད་པར་གྱུར་པ་ནི་མཐིང་ག་རབ་ཏུ་དང་བའི་མདོག་དང་ལྡན་པས་ཉེ་འཁོར་ཀུན་དུ་འོད་ཟེར་གྱིས་སྣང་བར་བྱེད་དོ། །དེའི་འོད་རྣམས་ཀྱིས་ཀྱང་དེ་ལས་གཞན་པའི་ནམ་མཁའི་དཀྱིལ་རྣམས་ཀྱང་དེ་བཞིན་དུ་སྔོན་པོས་ཤིན་ཏུ་བར་ཡང་མཛེས་སོ། །འཛམ་བུ་གླིང་པའི་ནམ་མཁར་ཇི་ལྟ་བ་བཞིན་དུ་བཻ་ཌཱུརྱ་དེའི་འོད་རྣམས་ཀྱིས་དེ་དག་རྣམས་མཛེས་པར་བྱེད་དོ། །རྟག་ཏུ་མངོན་པར་དགའ་བའི་ནགས་དེ་ན་ཕལ་ཆེ་བ་ཉིད་དུ་གཞན་ཡོད་པ་ནི་མ་ཡིན་གྱི་ཉེ་བའི་ནགས་ཤེལ་གྱི་རང་བཞིན་དུ་གྱུར་པ་ཉེ་འཁོར་ན་མཆོག་ཏུ་དང་བར་གྱུར་པའི་འོད་རྣམས་ཀྱིས་རྣམ་པར་སྣང་བར་བྱེད་དོ། །རྩ་བ་དང་འདབ་མ་དང་ཡལ་ག་དང་ཡལ་ག་ཕྲ་མོ་དང་ལྡན་པས་ཆེན་པོར་གྱུར་པ་ཆུ་ཀླུང་དང་འབབ་ཆུ་དང་རྫིང་བུ་ཕུན་སུམ་ཚོགས་པ་དུ་མ་དང་ལྡན་པར་གྱུར་པའོ། །ནགས་ཆེན་པོ་དེ་ཉིད་ཀྱི་ལོགས་གཞན་ལ་ཡང་ནགས་རྣམ་པར་སྣང་བར་བྱེད་པ་ནི་ཨིན་དྲ་ནཱི་ལའི་ལྗོན་ཤིང་གི་ནགས་ཡིན་ཏེ། རྩ་བ་དང་ཡལ་ག་དང་འདབ་མ་དང་ཟེ་བ་དང་ལྡན་པར་གྱུར་པ་ཉེ་འཁོར་རྣམས་ནི་མཆོག་ཏུ་སྔོ་བ་དང་ལྡན་པས་ཡིད་འཕྲོག་པར་གྱུར་པའི་འཁྲི་ཤིང་གི་ཤིང་རྣམས་དང་ལྡན་པ་ལ་རྣམ་པ་སྣ་ཚོགས་པར་ཡིད་འཕྲོག་པར་བྱེད་པའི་བདེ་བའི་སྒྲ་དང་ལྡན་པར་གྱུར་པའི་བྱ་རྣམས་ཀྱིས་གང་བ། པད་མའི་རྫིང་བུ་རྣམ་པ་དུ་མ་དག་གིས་ཀྱང་ཉེ་བར་མཛེས་པར་གྱུར་པའི་ཉེ་བའི་ནགས་རྣམས་ཀྱི་རྣམ་པར་སྣང་བར་བྱེད་དོ། །དེ་ན་འོད་ཟེར་འཕྲོ་བའི་ལྷ་དེ་རང་གིས་ལས་རྣམ་པར་འཕྲོ་བའི་འོད་ཀྱིས་ཀུན་ནས་བརྒྱན་པའི་ལུས་ཅན་རྣམས་གང་ན་རྟག་ཏུ་མངོན་པར་དགའ་བའི་ནགས་ཡོད་པ་དེར་ཉེ་བར་ལེགས་པར་འགྲོ་བར་བྱེད་ལ། བལྟ་བར་འདོད་པས་དང་རྩེ་བར་འདོད་པའི་ཕྱིར་ཏེ། ནགས་དང་ཉེ་བའི་ནགས་དེ་དག་རྣམས་སུ་རྩེད་མོས་རྒྱུ་བར་འདོད་པ་རྣམས་སྲེད་པའི་རྒྱན་རྒྱུན་གྱིས་ཀུན་ནས་བཅིངས་ཤིང་འདོད་པའི་ཡོན་ཏན་ལྔས་ངོམས་པ་མེད་པས་ཀུན་ནས་དྲངས་ནས་ལྷ་དེ་སླར་ཡང་ཀུན་དུ་དགའ་བར་གྱུར་པ་དང་རྩེ་བར་གྱུར་པས་གང་ན་རྟག་ཏུ་མངོན་པར་དགའ་བའི་ནགས་ཞེས་བྱ་བའི་མིང་ཅན་དེར་དེ་ཉེ་བར་འགྲོ་བར་བྱེད་དོ། །ནགས་དེའི་ནང་ན་ཡང་ཐམས་ཅད་རྣམ་པར་བཀྲ་བར་གྱུར་པ་སྟེ། རྣམ་པ་སྣ་ཚོགས་པའི་ཁ་དོག་གི་མེ་ཏོག་དུ་མ་རྣམས་{{page:{number:1519,folio:218a,volume:70}}}དང་ལྡན་པ་དང་འབྲས་བུས་གང་བར་གྱུར་པའི་ནགས་དེ་ཡང་ལྗོན་ཤིང་མཆོག་ཏུ་དྲི་ཞིམ་པ་དང་ལྡན་པ་རྣམས་ཀྱིས་ཁྱབ་པར་གྱུར་པའོ། །བུང་བ་རྣམས་འབབ་པར་གྱུར་པས་ཀྱང་མེ་ཏོག་གི་འཁྲི་ཤིང་རྣམས་མངོན་པར་ཁྱབ་པ་དང་རྟག་ཏུ་ཡིད་འཕྲོག་པར་བྱེད་པའི་བྱའི་ཚོགས་དག་གིས་ཀྱང་བསྟེན་པར་གྱུར་པའི་འཁྲི་ཤིང་ཀུན་ནས་དུད་པ་རྣམས་ཀྱིས་ཉེ་བར་མཛེས་པ་དང་འོད་ཟེར་གྱི་ཕྲེང་བ་ཀུན་དུ་འདྲེས་པར་གྱུར་པ་འབབ་ཆུ་དང་ཆུ་གཤོར་དང་རྫིང་བུ་དང་ཁང་བུ་དང་ཆུ་ཚག་ཚིག་དང་ཤིང་གི་ཚང་ཚིང་དང་འཁྲི་ཤིང་གི་ཁང་པ་དང་མེ་ཏོག་གི་འབྱུང་གནས་རྣམས་ཀྱིས་ཉེ་བར་མཛེས་པར་གྱུར་པ་སྟེ། རྣམ་པར་རྟོག་པ་དུ་མས་ནགས་ཀྱི་རྒྱལ་པོ་རྣམ་པར་བཀྲ་བ་འཁྲི་ཤིང་ཀུན་ནས་འཁྲིས་པས་དགའ་བའི་ས་གཞི་ཤིན་ཏུ་དགའ་བར་གྱུར་པས་ཤིན་ཏུ་ཡང་རྣམ་པར་སྣང་ངོ་། །ལྷའི་ཚོགས་གཞན་དག་བརྒྱ་ཕྲག་རྣམས་ཀྱིས་ཀྱང་ལན་ཅིག་མ་ཡིན་པར་བསྟེན་པར་གྱུར་པ་འཁྲི་ཤིང་གི་ཁང་པ་དང་པད་མའི་རྫིང་བུ་དང་། ཆུ་ཀླུང་གི་ངོས་དང་། འབབ་ཆུ་དང་སྨན་དང་ལྗོངས་དང་། ལྗོན་ཤིང་གི་ཚང་ཚིང་རྣམས་སྟེན་པར་གྱུར་པས་ཆེས་དགའ་བར་གྱུར་པ་གླུ་དང་། གར་དང་དགོད་པ་དང་འགྱིང་བ་དང་། རྒྱན་ཆའི་སྒྲས་ཡིད་འཕྲོག་པར་གྱུར་པས་རབ་ཏུ་གླུ་ལེན་པ་བཞིན་དུ་ནགས་དེ་ཉེ་བར་རྣམ་པར་སྣང་ངོ་། །བདེ་བའི་དོན་དུ་ནགས་ཀྱི་མེ་ཏོག་རྣམས་རབ་ཏུ་གཡོ་བར་གྱུར་པ་ནི་རླུང་ལེགས་པར་རབ་ཏུ་གཡོ་བས་མེ་ཏོག་གི་རྒྱན་རྒྱུན་རྣམས་འཕྱང་ཞིང་རབ་ཏུ་སྐྱོད་པར་བྱེད་པར་གྱུར་པ་རྣམས་ནི་རབ་ཏུ་གར་བྱེད་པ་བཞིན་དུ་ནགས་དེ་དག་རྣམས་ཐམས་ཅད་ཆེས་ལྷག་པར་རྣམ་པར་སྣང་བར་གྱུར་པས་ལྷམ་མེའོ། །དེ་ནས་ལྷ་དེ་དག་རྣམས་ནགས་དེར་ཞུགས་པར་གྱུར་པ་དང་། ཡིད་ཤིན་ཏུ་ངོ་མཚར་ཞིང་ཡིད་ཆེས་རབ་ཏུ་རངས་པར་ཡང་གྱུར་ནས་ཕྱིར་ཞིང་ཉིད་ཀྱང་ཀུན་དུ་རྩོམ་པ་ལྟ་བུར་གྱུར་པའི་ཡིད་ཀྱིས་ཕན་ཚུན་གྲོགས་བྱས་པར་གྱུར་ནས་རྒྱགས་པ་ལ་དོན་གཅིག་པ་རྣམས་གར་བྱེད་དོ། །དགོད་པར་བྱེད་དོ། །གླུ་ལེན་པར་བྱེད་དོ། །རྟག་ཏུ་ཡང་ཡུལ་རྣམས་ལ་ཕྱོགས་པར་གྱུར་པའི་ཡིད་དང་བག་མེད་པ་ལ་འགྲོ་བར་བྱེད་པའི་ཡིད་ཀྱིས་ནགས་ཀྱི་གསེབ་རྣམས་སུ་རྟག་ཏུ་ལྷ་མོ་རྣམས་དང་རྩེ་བར་བྱེད་དོ། །དེ་དེ་ལྟར་རྩེ་བར་གྱུར་པས་ནགས་ནས་ནགས་རྣམས་སུ་དགའ་{{page:{number:1520,folio:218b,volume:70}}}བར་གྱུར་པ་ལས་གལ་ཏེ་ཤེད་ན་མན་དཱ་ར་བའི་ཚལ་དུ་ཕྱིན་ཏེ། རིན་པོ་ཆེ་བདུན་གྱིས་ཉེ་བར་སྤྲས་པར་གྱུར་པའི་བཅུད་དུ་གྱུར་ཅིང་སྙིང་པོར་གྱུར་པ་ནགས་དེའི་རྒྱལ་པོ་ལྟ་བུར་གྱུར་པ། ཉི་མ་བརྒྱ་བས་ལྷག་པའི་འོད་ཟེར་རྣམས་ཀྱིས་རྣམ་པར་མཛེས་པར་གྱུར་པའི་པད་མའི་རྫིང་བུའི་དབུས་སུ་འགྲོ་བར་བྱེད་དེ། དེ་ནས་ཡང་མན་དཱ་ར་བའི་ཤིང་ལྗོན་པ་ལ་རྣམ་པར་བཀྲ་བ་ཞེས་བྱ་བའི་རྨ་བྱའི་རྒྱལ་པོ་རབ་ཏུ་གནས་སོ། །ཐིག་ལེ་བདུན་གྱིས་རྣམ་པར་བཀྲ་བར་གྱུར་པའི་སྒྲོ་མགྲིན་པའི་དབྱངས་ཤིན་ཏུ་སྙན་པ་དང་ལྡན་པས་ནགས་མ་ལུས་པ་རྣམས་གང་བར་བྱེད་དེ། བག་མེད་པའི་ལྷ་རྣམས་ཀྱི་བག་མེད་པ་གདུལ་བར་བྱ་བའི་དོན་དུ་སྨོན་ལམ་གྱི་དབང་གིས་བྱང་ཆུབ་སེམས་དཔའ་དེར་སྐྱེས་པ་ཡིན་ཏེ། ལྷ་དེ་དག་རྣམས་ནི་ཡུལ་ལྔའི་མེ་རྣམས་ཀྱི་དབུས་སུ་སོང་བའི་ཕྱིར་ན་འདོད་ཆགས་ཀྱི་མེས་འདི་ན་སྲེག་པར་གྱུར་པ་རྣམས་ཀུན་དུ་མངོན་པར་མཐོང་ནས། ལྗོན་ཤིང་གི་ཡལ་གའི་བར་དུ་སོང་ནས་རབ་ཏུ་བརྟན་པའི་འགྲོས་ཀྱིས་རྗེས་སུ་ཐུགས་བརྩེ་བར་གྱུར་པས་ལྷ་དེ་དག་ལ་འདི་སྐད་ཅེས་སྨྲས་སོ། །ལྷ་འདི་དག་རྣམས་ནི་ངེས་པ་ཁོ་ནར་ཤིན་ཏུ་བག་མེད་པ་རྣམས་ཀྱི་ཡང་མཆོག་ཏུ་གྱུར་པས་ལྟུང་བར་འགྱུར་བ་ནི་ཤིན་ཏུ་མ་གོ་བ་ཡིན་ནོ། །དེ་དག་རྣམས་ཀྱིས་བདེ་བ་འདི་དག་རྣམས་ལས་ཤིན་ཏུ་འདའ་བར་འགྱུར་ཏེ། འདི་དག་རྣམས་སྐད་ཅིག་པ་ཡིན་ཞིང་བརྟན་པ་མ་ཡིན་པའི་ལྷ་རྣམས་ཀྱི་བདེ་བ་ཐམས་ཅད་ནི་རབ་ཏུ་ལྟུང་བར་འགྱུར་ཏེ། རི་གཟར་པོའི་ཆུའི་བང་དང་འདྲ་བར་ཤིན་ཏུ་འཇུག་པར་འགྱུར་བ་ཡིན་ནོ། །དེ་དག་རྣམས་རྣམ་པ་ཐམས་ཅད་དུ་ཡང་མི་གོ་བར་བག་མེད་པའི་ཕྱིར་ན་ཆེས་ལྷག་པར་སྲེད་པ་རྣམས་དོན་དུ་གཉེར་བར་བྱེད་དོ། །དེ་ནས་དེའི་ཚེ་རྣམ་པར་བཀྲ་བའི་རྨ་བྱའི་རྒྱལ་པོ་དེས་ཚིགས་སུ་བཅད་པ་བརྗོད་པ། ཇི་ལྟར། རྣམ་པ་སྣ་ཚོགས་རྨི་ལམ་དོན། །ཆུ་ཡི་ཆུ་བུར་དང་འདྲ་བ། །དྲི་ཟའི་གྲོང་ཁྱེར་དང་མཚུངས་པའི། །ལས་ལ་ལྷ་རྣམས་ལྟུང་བ་ཡིན། །སྲེད་པ་སྐྱེད་བྱེད་ལྟར་གྱུར་པ། །མཐར་ནི་རྣམ་པར་འཇོམས་བྱེད་དང་། །འོད་བྱེད་རྣམ་པར་ཡངས་པ་ཡིན། །འདོད་པ་ལ་ནི་ལྷ་ལྟུང་ངོ་། །ཤིན་ཏུ་མྱུར་བར་བྲག་བར་ཆུ། །ཤུགས་ཀྱིས་འབབ་པར་གྱུར་ལྟ་བུའི། །ངན་སོང་རྣམ་པ་ལྔ་པོར་ཡང་། །ལྷ་ནི་འདོད་པས་སྒྱུར་བ་ཡིན། །ཤིན་ཏུ་གཡོ་བའི་རླུང་ཤུགས་ཀྱིས། །གཡོ་བའི་རླབས་ཀྱི་ཆུ་ཟླ་དང་། །ཟོ་ཆུན་{{page:{number:1521,folio:219a,volume:70}}}འཁོར་མོའི་ལིམ་ལོག་ལྟའི། །འདོད་པ་ལ་ནི་ལྷ་རྣམས་ལྟུང་། །གློག་དང་ཟོ་ཆུན་འཁོར་མོ་མཚུངས། །སྨིག་རྒྱུ་དང་ཡང་མཚུངས་པ་དང་། །དབུ་བ་བཞིན་ཡང་སྙིང་པོ་མེད། །འདོད་པ་ལ་ནི་ལྷ་རྣམས་ལྟུང་། །གླང་ཆེན་རྣ་བ་གཡོ་བ་དང་། །ཆུ་ཤིང་ལོ་མ་མཚུངས་པ་ཡི། །འཕགས་མིན་སྐྱེ་བོ་ཀུན་དགའ་བའི། །རྔ་སྒྲ་ལ་ནི་ལྷ་རྣམས་ལྟུང་། །ཀིམ་པ་ཀ་ཡི་འབྲས་བུ་མཚུངས། །ཉ་མཆིལ་ཟས་ཀྱི་རིགས་ཅན་དང་། །སྒྱུ་མ་བཞིན་དང་མི་རྟག་པའི། །འདོད་པ་ལ་ནི་ལྷ་རྣམས་ཞུགས། །དགའ་བར་གྱུར་པའི་བུད་མེད་ཀྱང་། །འཇིགས་བཅས་ཉེ་བར་འཚེ་བ་དང་། །ལྔ་རྣམས་ཤིན་ཏུ་སྟོང་པ་དང་། །གཡོ་བར་བྱེད་པའི་ཁྱད་པར་ཅན། །བཏུང་བ་མངར་པོ་དེ་དག་གི། །འདོད་པ་ལ་ནི་ལྷ་རྣམས་ལྟུང་། །སྲིད་པའི་འཆིང་བའི་རྒྱུར་གྱུར་པའི། །བག་མེད་གཅིག་པུའི་རོ་ཤེས་པའི། །ངན་སོང་མྱུར་དང་མི་བཟད་པའི། །འདོད་པ་ལ་ནི་ལྷ་རྣམས་ལྟུང་། །དགའ་བར་གྱུར་པའི་བུད་མེད་ནི། །འཇིགས་བཅས་ཉེ་བར་འཚེ་བ་དང་། །དུག་དང་མེ་དང་མཚོན་འདྲ་བའི། །འདོད་པ་ལ་ནི་ལྷ་རྣམས་ལྟུང་། །དེ་རྟག་ཏུ་མངོན་པར་དགའ་བའི་ནགས་སུ་ཞུགས་པར་གྱུར་པའི་ལྷ་དེ་དག་རྣམས་ལ་དེས་རྗེས་སུ་སྟོན་པར་བྱེད་དོ། །རྣམ་པར་བཀྲ་བའི་རྨ་བྱའི་རྒྱལ་པོ་དེ་མཆོག་ཏུ་དགེ་བའི་ཀུན་ཏུ་རྟོག་པ་དང་ཡང་དག་པར་ལྡན་པར་གྱུར་པའི་སྨོན་ལམ་གྱི་དབང་གིས་ལྷའི་རིས་དེ་ཉིད་དུ་སྐྱེས་པར་གྱུར་ལ། དེས་དེ་དག་རྣམས་མིར་གྱུར་པ་གང་ཡིན་པ་ན་དེ་དག་གིས་མཐོང་བའི་དངོས་པོ་འདྲ་བ་དེ་རྣམས་ཀྱི་དཔེས་འཇལ་བར་བྱེད་ཀྱི། ལྷ་རྫས་རྣམས་ཀྱིས་ནི་མ་ཡིན་ཏེ། རྒྱུ་གང་གིས་ལྷ་དེ་དག་རྣམས་ཀྱིས་ཅུང་ཟད་ཐོས་པར་གྱུར་པས་སྐྱེ་བ་གཞན་རྣམས་རྗེས་སུ་དྲན་པར་གྱུར་ཅིང་། དེ་ལས་ཀྱི་འབྲས་བུ་དེ་དག་རྣམས་རྗེས་སུ་དྲན་པར་གྱུར་ནས་རྟག་ཏུ་སྒོམ་པར་བྱེད་པ་དང་། དེ་ཤིན་ཏུ་ལྷག་པར་ཡང་འདོད་པ་རྣམས་ལ་སྒྲུབ་པར་མི་བྱེད་པ་དང་། དེ་ལྟར་བྱས་པས་ཀྱང་མི་བཞིན་དུ་རྟག་ཏུ་སོ་སོར་འགྱོད་པ་དང་ལྡན་པ་དང་། འདོད་པའི་ཉེས་དམིགས་རྣམས་ཀྱང་སྟེ། ལེགས་པར་བཤད་པ་རྣམས་ལྷ་དེ་དག་ཁ་ཅིག་གིས་ཐོས་པར་གྱུར་ནས་སྐྱེ་བ་{{page:{number:1522,folio:219b,volume:70}}}གཞན་དག་དྲན་པ་དང་ལྡན་པར་གྱུར་ཏོ། །དེ་ལས་དེས་ལས་རྣམས་ཀྱི་འབྲས་བུ་རྗེས་སུ་དྲན་པར་གྱུར་ནས་ཡུད་ཙམ་ཞིག་འདོད་པ་རྣམས་ལ་བག་མེད་པ་དང་ལྡན་པར་མི་བྱེད་དོ། །དགེ་བ་རྗེས་སུ་དྲན་པ་ཡང་ཀུན་ཏུ་སྐྱེས་པར་འགྱུར་རོ་དེ་དག་རྣམས་ཀྱིས་འདིར་ཡུད་ཙམ་ཅིག་ཕན་པར་འགྱུར་བ་དང་བདེ་བར་འགྱུར་བ་དང་སྐྱེ་བ་གཞན་བརྒྱ་སྟོང་འཕེན་པར་བྱེད་པ་རྣམས་ཀྱང་ཀུན་ཏུ་བྱུང་བར་གྱུར་པ་ནི་གཞན་ལ་ཕན་པ་ལ་རབ་ཏུ་ཞུགས་པའི་བྱང་ཆུབ་སེམས་དཔའ་རྣམ་པར་བཀྲ་བ་དེས་ཚིགས་སུ་བཅད་པ་དེ་དག་རྣམས་བཤད་པའི་རྒྱུས་བྱས་པ་ཡིན་ནོ། །དེ་ནས་སླར་ཡང་དབང་པོ་དེ་ཉིད་ཀྱིས་ཀུན་ནས་ཁྲིད་པར་གྱུར་ནས་ནགས་དེ་ཉིད་ཀུན་ཏུ་ལྟ་བར་རྩོམ་པར་བྱེད་དེ། དེ་དག་རྣམས་ཀྱི་མགོ་བོ་ལ་པད་མའི་ཕྲེང་བ་ཅན་རང་གི་འོད་དང་ལྡན་པ་ལྷ་རྫས་ཀྱི་རྒྱན་གྱིས་ཀུན་ནས་བརྒྱན་པ་རྔ་སྐད་ཡན་ལག་ལྔ་དང་ལྡན་པས་ཀུན་ནས་བསྒྲགས་པའི་སྒྲའི་རྒྱགས་པས་རྒྱགས་པ་རྣམས་སོ། །ནགས་དེ་ན་ནི་རབ་ཏུ་ཕལ་ཆེ་བར་གྱུར་པའི་ཤིང་ལྗོན་པ་དང་། འབྲས་བུ་དང་ཆུ་ཀླུང་དང་འབབ་ཆུ་དང་རྫིང་བུ་དང་ཆུ་མིག་རྣམས་ཕུན་སུམ་ཚོགས་པར་གྱུར་པ་རྣམས་ཤིན་ཏུ་ཁྱད་པར་དུ་འཕགས་པར་ཡིད་དགའ་བར་གྱུར་པ་རྣམས་མཐོང་ངོ་། །ལྷ་རྣམས་བག་མེད་པར་གྱུར་པ་ལ་རོ་གཅིག་ཏུ་བྱས་ནས་སྐྱེ་བ་དང་རྒ་བ་དང་འཆི་བའི་འཇིགས་པ་དང་རྣམ་པར་བྲལ་བར་གྱུར་པས། དེ་དག་རྣམས་དེ་ལྟར་གར་བྱེད་པར་གྱུར་ཅིང་། མེ་ཏོག་གི་ཕྲེང་བའི་ནགས་ཞེས་བྱ་བའི་ནགས་གཞན་དུ་ལེགས་པར་རྗེས་སུ་ཕྱིན་པར་གྱུར་ཏོ། །ནགས་དེ་ན་ཡང་ཤིང་ཤཱ་ལིའི་འཁྲི་ཤིང་བརྒྱ་སྟོང་དུ་མ་དང་ལྡན་པ་ཤིང་དང་མེ་ཏོག་དུ་མ་ཀུན་ཏུ་འབྱུང་བར་འགྱུར་བ་རྣམས་ཀྱི་མདོག་དང་དྲི་དང་དབྱིབས་དང་འདབ་མ་དང་མྱུ་གུ་དང་ཟེའུ་འབྲུར་གྱུར་པའི་མེ་ཏོག་རྣམས་ཀྱིས་ཉེ་བར་མཛེས་པར་བྱས་པ། མེ་ཏོག་དེ་དག་རྣམས་ཐམས་ཅད་ནི། འཁྲི་ཤིང་ལ་ལེགས་པར་རབ་ཏུ་བརྒྱུས་པ་རྣམས་ཡིན་ནོ། །དེ་དག་རྣམས་ཀྱི་ནགས་དག་ཅིག་ན་ཡོད་པ་རྣམས་ནི་རིན་པོ་ཆེ་བདུན་གྱི་རང་བཞིན་དུ་གྱུར་པའི་རྣམ་པར་བཀྲ་བའི་གཟུགས་དང་སྒྲ་མཆོག་ཏུ་སྙན་པར་གྱུར་པའི་དབྱངས་རྣམ་པ་དུ་མ་དང་ལྡན་པའི་བུང་བ་རྣམས་ཀྱིས་ཉེ་བར་མཛེས་པ་དང་། མེ་ཏོག་གི་ཕྲེང་བའི་ནགས་དེ་ན་རྣམ་པར་{{page:{number:1523,folio:220a,volume:70}}}འགྱུར་བ་དུ་མའི་མེ་ཏོག་གི་ཕྲེང་བ་རྣམས་ཀྱིས་ལྷ་དེ་དག་རྣམས་རྣམ་པ་སྣ་ཚོགས་པའི་རྩེད་མོ་རྩེ་བར་བྱེད་དོ། །དེ་དེ་ལྟར་མཛེས་པར་གྱུར་པ་ལས་ཀྱང་སླར་ཡང་བཅུ་འགྱུར་བས་ཀྱང་ཆེས་ལྷག་པར་མཚུངས་པའི་ལྷ་མོ་རྣམས་ཀྱིས་མཛེས་པར་གྱུར་ཏོ། །ལྷ་མོ་རྣམས་ཀྱང་མེ་ཏོག་གི་ཕྲེང་བའི་ནགས་ན་ཆེད་ཆེར་གྱུར་པས་ཕན་ཚུན་དུ་གནོད་པ་དང་བྲལ་བར་གྱུར་ནས་དོན་གཅིག་ཏུ་གྱུར་པའི་ནགས་དང་ཉེ་བའི་ནགས་ཀྱི་འོད་ཀྱི་རང་བཞིན་སྒྲོན་མའི་ཤིང་གི་གསེབ་རྣམས་ཀྱི་མེ་ཏོག་འཐོག་པར་བྱེད་དོ། །རྣམ་པ་དུ་མར་གྱུར་པའི་མེ་ཏོག་རྣམས་ཀྱིས་གང་འགའ་ཞིག་གི་དྲི་ནི་དཔག་ཚད་ལྔར་འགྲོའོ། །ཁ་ཅིག་གི་བཅུར་རོ། །ཁ་ཅིག་གི་ནི་ཉི་ཤུར་རོ། །ཁ་ཅིག་གི་ནི་དཔག་ཚད་སུམ་ཅུ་རྩ་གཉིས་སུ་དྲི་རབ་ཏུ་རྒྱུའོ། །དེ་ལྟར་ནགས་དེ་ན་མཆོག་ཏུ་དྲི་ཕུན་སུམ་ཚོགས་པར་གྱུར་པའི་རྣམ་པ་དུ་མའི་མེ་ཏོག་རྣམས་དང་ཡང་ཉེ་བར་ལྡན་པས་ལྷ་མོ་དང་ལྷ་དག་རྒྱགས་པས་ཐམས་ཅད་རྩེ་བར་གྱུར་ཅིང་དགོད་པར་གྱུར་པས་གང་ན་བག་མེད་པའི་ཆུ་ཞེས་བྱ་བའི་ཆུ་ཀླུང་དེར་འགྲོའོ། །བཏུང་བ་དེ་ཡང་སྒྲ་དང་རེག་བྱ་དང་རོ་དང་གཟུགས་ཕུན་སུམ་ཚོགས་པར་འབབ་བོ། །དེ་མཐོང་བར་གྱུར་ནས་ལྷ་དེ་དག་རབ་ཏུ་དགའ་བའི་ཡིད་ཀྱིས་འཐུང་བར་འདོད་པར་གྱུར་ནས་ཆུ་ཀླུང་གི་འགྲམ་དུ་འཁོད་དོ། །སྐོམ་པར་གྱུར་ནས་ཀྱང་དེ་དག་རྣམས་ཀྱིས་འཐུངས་པར་ཡང་གྱུར་ཏོ། །རྟག་པར་རྒྱགས་པ་ཞེས་བྱ་བའི་བྱ་བག་མེད་པའི་ཆུ་ཀླུང་དེ་ཉིད་ཀྱི་འགྲམ་ན་རབ་ཏུ་གནས་སོ། །དེས་ཚིགས་སུ་བཅད་པ་བརྗོད་པ། ཇི་ལྟར། བག་མེད་ཆུ་བོར་ཀུན་ཏུ་ནུབ། །ཡུལ་རྣམས་ཀྱིས་ནི་ཀུན་ཏུ་ཁྲིད། །ཡིད་ནི་རྣམ་པར་རྨོངས་བྱེད་པ། །མྱོས་བྱེད་བཏུང་བས་ཡང་ཅི་བྱ། །ཡུལ་གྱི་མེ་ཡིས་བསྲེགས་པ་ཡིས། །དོན་དང་དོན་མིན་མི་ཤེས་ཕྱིར། །ནགས་དང་ཉེ་ནགས་སུ་བརྐམ་པ། །མྱོས་བྱེད་བཏུང་བས་ཀྱང་ཅི་བྱས། །དེ་ལྟར་རྟག་པར་རྒྱགས་པའི་བྱ་དེས་མཆོག་ཏུ་མྱོས་བྱེད་ཀྱི་བཏུང་བ་ལ་ཀུན་ཏུ་ཆགས་པར་གྱུར་པ་རྣམས་མངོན་པར་མཐོང་ནས་རྗེས་སུ་འདོམས་པར་བྱེད་པའི་ཚིགས་སུ་བཅད་པ་བརྗོད་དེ། དེ་དག་རྣམས་ཀྱིས་མ་ཐོས་ནས་སླར་ཡང་མྱོས་བྱེད་དེ་ཉིད་འཐུང་བར་བྱེད་དོ། །མཆོག་{{page:{number:1524,folio:220b,volume:70}}}ཏུ་རངས་པའི་ཡིད་ཅན་འོད་ཀྱི་ཕྲེང་བ་མཆོག་དང་ལྡན་པ་རྣམས་དེ་མེ་ཏོག་གི་ཕྲེང་བའི་ནགས་དེར་ཡང་དུས་རིང་དུ་རྣམ་པ་དུ་མ་རྣམས་དང་གཞན་དང་མི་འདྲ་བ་རྣམས་ཀྱི་མྱོས་བྱེད་ཀྱི་བྱ་བ་དག་བྱས་ནས། སླར་ཉིད་ཀྱང་ཡུལ་གྱིས་ངོམས་པ་མེད་པས་འདོད་པའི་ཡོན་ཏན་ལྔ་པོ་དེས་ཀྱང་བག་མེད་པར་གྱུར་ནས་རྔ་སྐད་ཡན་ལག་ལྔ་དང་ལྡན་པས་ལྷན་ཅིག་ཏུ་གར་བྱེད་པར་གྱུར་ཅིང་། གང་ན་མེ་ཏོག་གི་ཁང་པ་ཞེས་བྱ་བ་ཡོད་པ་དེར་ཉེ་བར་ལེགས་པར་འགྲོ་བར་བྱེད་དེ། བྲོ་གར་དང་གླུ་དང་རོལ་མོའི་སྒྲ་དང་བཅས་ནས་རྒྱགས་པས་རྣམ་པར་རྒྱུ་བ་རྣམས་འགྱིང་བག་གིས་འགྲོ་བར་བྱེད་དོ། །དེ་ནས་མེ་ཏོག་ཆེན་པོ་ཕུན་སུམ་ཚོགས་པའི་ནགས་དེ་ཀུན་ནས་ལྷག་པར་ལྟ་བ་བྱེད་དེ། ལྷ་རྣམས་སྔ་ན་མེད་པའི་ལྟ་བས་གདུངས་པའི་ཕྱིར་རོ། །ལྷ་དེ་དག་རྣམས་ཀྱང་དེ་ལྟར་དགའ་བའི་ནགས་དང་ཉེ་བའི་ནགས་དང་པད་མའི་ཚལ་དང་རིན་པོ་ཆེ་བདུན་གྱི་རིའི་རྩེ་མོ་དང་ལྡན་པའི་ལྷའི་རིས་དེ་དག་རྣམས་མངོན་པར་མཐོང་ནས་མཆོག་ཏུ་ངོ་མཚར་བ་སྐྱེས་པར་གྱུར་ཏེ་ཅ་ཅོ་དང་མིག་ཀྱང་རིག་རིག་པོར་གྱུར་ཅིང་ཉེ་འཁོར་ཀུན་ཏུ་མིག་སྒྱུར་བར་བྱེད་པས་ཀྱང་ངོམས་པར་འགྱུར་བ་ནི་མ་ཡིན་ནོ། །ལྷ་དེ་དག་དང་ལྷ་མོ་རྣམས་ཀྱང་དེ་ཁོ་ན་བཞིན་དུ་སྔ་ན་མེད་པ་མཐོང་བས་གཡོ་ཞིང་ཞེན་པས་དེ་རིམ་གྱིས་རྣམ་པར་རྟོག་པ་བརྒྱ་སྟོང་དུ་མས་མེ་ཏོག་དང་ཉེ་བར་ལྡན་པའི་མེ་ཏོག་གི་ཁང་པ་ཀུན་ཏུ་མངོན་པར་མཐོང་བར་གྱུར་པ་དེས་སླར་ཉིད་ཀྱང་ཡིད་ཆེས་པ་རྩོམ་པ་དང་ལྡན་པ་བཞིན་དུ་གར་བྱེད་པ་དང་དགོད་པར་བྱེད་པ་དང་གླུ་ལེན་པར་ཡང་བྱེད་དེ། དེ་དག་རྣམས་དེ་ཁོ་ན་བཞིན་དུ་བག་མེད་པས་མཆོག་ཏུ་སྡུག་པར་གྱུར་པས། འཁྲི་ཤིང་གི་ཁང་བུ་རྣམས་སུ་ཞུགས་སོ། །ཁྱིམ་དེ་དག་རྣམས་ཀྱང་། འཁྲི་ཤིང་གི་ཤིང་ལྗོན་པ་རྣམས་ཉེ་བར་དུད་པར་གྱུར་པ་འདབ་མ་རྣམ་པར་བཀྲ་བར་མཛེས་པར་གྱུར་པའི་རིན་པོ་ཆེའི་རང་བཞིན་རྣམ་པ་སྣ་ཚོགས་པའི་འཁྲི་ཤིང་གིས་ཉེ་བར་སྒུ་བ་རྣམས་ལ་འདི་ལྟ་སྟེ། བཻ་ཌཱུརྱའི་འཁྲི་ཤིང་གི་ཁང་བུ་གང་ཡིན་པ་དེ་ལ་ནི་གསེར་འབར་བའི་མདོག་གི་འདབ་མས་ཀུན་ཏུ་ཁྱབ་པར་གྱུར་པའོ། །གང་ཡང་གསེར་གྱི་འཁྲི་ཤིང་ཉེ་བར་སྒུ་བའི་ཁང་བུ་གང་ཡིན་པ་དེ་དག་རྣམས་ལ་ནི་བཻ་ཌཱུརྱའི་འདབ་མ་{{page:{number:1525,folio:221a,volume:70}}}རྣམས་ཀྱིས་གང་བར་གྱུར་ཅིང་ཀར་ཀེ་ཏ་ནའི་མདོག་གི་འབྲས་བུས་ཉེ་བར་མཛེས་པར་བྱས་པའོ། །ཨིན་དྲ་ནཱི་ལའི་རང་བཞིན་གྱི་འཁྲི་ཤིང་གིས་མཛེས་པར་བྱས་པའི་འཁྲི་ཤིང་གི་ཁྱིམ་གང་ཡིན་པ་དེ་ལ་ནི་དངུལ་གྱི་རང་བཞིན་གྱི་འདབ་མ་རྣམས་ཀྱིས་ཕུབས་སུ་གྱུར་པར་བྱས་ཤིང་། ཤེལ་གྱི་རང་བཞིན་ཅན་རྣམས་ལ་ནི་གསེར་གྱི་འབྲས་བུ་དང་ལྡན་པའོ། །ཀར་ཀེ་ཏ་ནའི་ཤིང་འཁྲིལ་བ་རྣམས་གང་ཡིན་པ་དེ་ལ་ནི་ཨིན་དྲ་ནཱི་ལའི་རང་བཞིན་གྱི་འདབ་མ་རྣམས་ཀྱིས་ཉེ་བར་མཛེས་པར་གྱུར་ཅིང་གསེར་གྱི་རང་བཞིན་གྱི་འབྲས་བུས་མཛེས་པར་བྱས་པའོ། །ཤེལ་གྱི་འཁྲི་ཤིང་རྣམ་པར་བརྒྱངས་པ་ཉེ་བར་ཕུབ་པར་གྱུར་པའི་འཁྲི་ཤིང་གི་ཁང་པ་གང་ཡིན་པ་དེའི་ཚེ་ནི་དེ་ལ་གསེར་གྱི་འདབ་མ་རྣམས་ཀྱིས་ཉེ་བར་མཛེས་པར་གྱུར་པ་དང་། སྔོན་པོ་ཆེན་པོའི་ཁ་དོག་གི་འབྲས་བུས་མཛེས་པར་གྱུར་པའོ། །དེ་ན་ཡང་རྣམ་པར་རྟག་པར་མཛེས་པའི་བུང་བའི་ཚོགས་རྣམས་ཀྱིས་ཡིད་འཕྲོག་པར་བྱེད་པའི་སྒྲའི་མཆོག་རྣམས་ཉེ་བར་སྒྲོགས་པར་བྱེད་པ་མེ་ཏོག་ཆེན་པོའི་ཁང་པ་ཞེས་བྱ་བའི་ནགས་དེ་ན་ནི་ནང་རྣམས་ཀྱང་དེ་ལྟར་མཆོག་ཏུ་དགའ་བར་གྱུར་པ་ཡིན་ཏེ། གང་ན་ལྷ་དག་མྱོས་པ་ལ་དོན་གཅིག་པས་དགའ་བར་བྱེད་པའོ། །ནགས་དེའི་ཕྱི་རོལ་རྣམས་ན་ཡང་མཆོག་ཏུ་དགའ་བར་གྱུར་པ་རྣམས་ཡོད་པ་ལ་འདི་ལྟ་སྟེ། པད་མའི་རྫིང་བུ་དག་ན་གསེར་གྱི་འདབ་མ་རྣམས་དང་བཻ་ཌཱུརྱ་སྔོན་པོ་རྣམས་དང་ཨིན་དྲ་ནཱི་ལའི་ཟེའུ་འབྲུ་དང་། དངུལ་གྱི་རང་བཞིན་གྱི་སྙིང་པོ་ཅན་གྱི་ཉེ་འཁོར་རྣམས་ཁྱབ་པར་གྱུར་པ་དང་། བུང་བའི་ཚོགས་རྣམས་ཀྱིས་ཀྱང་ནགས་དེ་ཉེ་བར་མཛེས་པར་བྱས་པ་ངང་པ་དང་ཀཱ་རཎྜ་བ་དང་། ངང་ངུར་དང་། ཀ་དམྤའི་སྒྲ་ཀུན་ཏུ་སྒྲོགས་པར་བྱེད་པས་སྒྲ་ཡིད་འཕྲོག་པར་གྱུར་པ་རྣམས་ཀྱིས་ཉེ་བར་མཛེས་པར་གྱུར་ཅིང་ཡོངས་སུ་བསྐོར་ནས་ནགས་དེ་ཆེས་ལྷག་པར་རྣམ་པར་མཛེས་སོ། །མེ་ཏོག་གི་ཕྲེང་བ་རྣམས་ཉིད་ཀྱི་པད་མའི་ནགས་དེའི་ཉེ་འཁོར་ཀུན་ནས་འཁོར་བར་གྱུར་པ་ལ་དེས་ཀྱང་མེ་ཏོག་གི་ཁང་པའི་ནགས་ཆེན་པོ་ཡོངས་སུ་བསྐོར་ནས་མཛེས་སོ། །པད་མའི་ཕྲེང་བ་དེ་དག་རྣམས་ཀྱི་ཕྱི་རོལ་གྱི་ཤིང་གི་ནགས་{{page:{number:1526,folio:221b,volume:70}}}གང་དག་ལ་རི་དགས་དང་བྱའི་ཚོགས་རྣམས་མཆོག་གི་རབ་ཏུ་དགའ་བར་གྱུར་པས་ཁ་ཅིག་ནི་ཤིང་གི་རྩ་བ་ནས་བྱུང་ནས་སྡོད་དོ། །ཁ་ཅིག་ནི་པད་མ་དང་ཉེ་བ་ན་ཟ་བར་བྱེད་དེ། ལྷ་རྫས་ཀྱི་ནགས་ཀྱི་འབྲས་བུ་དང་མེ་ཏོག་དང་རྩ་བ་རྣམས་མཆོག་ཏུ་དྲི་ཞིམ་པའི་མདོག་དང་རོ་དང་དྲི་དང་ཡང་དག་པར་ལྡན་པ་རྣམས་ལ་སྟེ། ལྷན་ཅིག་སྤྱོད་པའི་འཁོར་དང་བཅས་པ་རྣམས་སོང་ནས་ལྷའི་མཆོག་དེ་དག་དགའ་བར་བྱེད་དོ། །རི་དགས་དང་བྱ་དེ་དག་རྣམས་ཁ་ཅིག་ནི་མཆོག་ཏུ་དགའ་བར་གྱུར་པའི་ལྷ་རྫས་ཀྱི་སྒྲ་ཐོས་པས་ཡིད་འཕྲོག་པར་འགྱུར་ཞིང་ཆགས་པ་དང་མཚུངས་པ་དང་དཔེ་མེད་པའི་ལྷ་རྫས་ཀྱི་གླུ་རྣམས་ཉན་པར་བྱེད་དོ། །རྣ་བ་དང་མིག་གདངས་པ་ངོ་མཚར་ཞིང་རྒྱགས་པའི་རི་དགས་རྣམས་དགའ་བར་བྱེད་དོ། །ཁ་ཅིག་ནི་གཞན་རི་དགས་མོ་དང་ཕན་ཚུན་ལྷན་ཅིག་མངོན་དུ་ཕྱོགས་པ་ཉིད་ཀྱིས་ཤིང་གི་རྩ་བར་བྱུང་ཞིང་གནས་ནས་སྐྱུགས་ལྡད་བྱེད་པར་གྱུར་པས་མནན་ན་ནེམ་པ་བཏེག་ན་འཕར་བའི་ས་གཞི་དགའ་བར་གྱུར་པ་རྣམས་སུ་ཉེ་བར་གནས་ནས་ཕན་ཚུན་དུ་ལྟ་བར་བྱེད་དོ། །ཀུན་རྗོད་པར་ཡང་བྱེད་དོ། །རི་དགས་རི་དགས་མོ་དང་ལྷན་ཅིག་ཏུ་རིན་པོ་ཆེ་སྣ་བདུན་གྱིས་རྣམ་པར་བཀྲ་ཞིང་ཉེ་བར་འབར་བར་གྱུར་པའི་ཐིག་ལེས་ཉེ་བར་བཀྲ་བར་བྱས་པའི་ལུས་ཅན་གྱི་ནགས་ཀྱི་ནང་རྣམས་སུ་དགའ་བར་བྱེད་དོ། །བྱ་རྣམས་དང་རི་དགས་རྣམས་ཀྱང་རྣམ་པ་སྣ་ཚོགས་པའི་ཁ་དོག་དང་དབྱིབས་དང་རིགས་རྣམས་སོ། །མཆོག་ཏུ་ཞི་བར་གྱུར་པ་རྣམ་པར་རྟོག་པ་སྣ་ཚོགས་པ་རྣམས་ཀྱིས་དགའ་བར་བྱེད་པ་རྣམས་ལ་འདི་ལྟ་སྟེ། ཁ་ཅིག་ནི་པད་མ་ཁས་བླངས་ནས་གླུའི་སྒྲ་རྣམས་ཉན་ནོ། །ཡོངས་སུ་འཆམ་པར་བྱེད་དེ་འཁོར་ལོའི་འགྲོས་ཀྱིས་རྩེད་མོ་རྩེ་བར་བྱེད་པའི་འགྲོས་ཅན་རྣམས་ལྷན་ཅིག་སྤྱོད་པ་དང་བཅས་ནས་བཞད་གད་བྱེད་པ་ཡིན་ནོ། །ཁ་ཅིག་ནི་ཁྱུར་གྱུར་པར་ཉེ་བར་གནས་ནས་སྒྲོ་དག་ཀུན་ཏུ་གྱོན་པས་ལུས་གོང་བུར་བྱས་ཤིང་ཀུན་བློ་འཐུན་པར་གྱུར་པས་དེ་དག་རྣམས་སོང་སྟེ། ནགས་ཀྱི་གསེབ་ལ་བརྟེན་ནས་སྒྲ་ཉན་པར་བྱེད་དོ། །ཁ་ཅིག་ནི་རིན་པོ་ཆེ་གཞན་དག་རྣམས་ཁ་ན་བཟུང་ནས་འོད་ཟེར་གྱི་ཕྲེང་བ་དང་ལྡན་པའི་ཡུལ་ཕྱོགས་གཞན་དང་{{page:{number:1527,folio:222a,volume:70}}}གཞན་རྣམས་སུ་ཉེ་བར་འདྲེ་བར་བྱེད་དོ། །ཁ་ཅིག་ནི་གཞན་རི་རྣམས་ཀྱི་རྩེ་མོ་རིན་པོ་ཆེ་བདུན་གྱི་འོད་ཀྱིས་སྣང་བར་བྱས་པ་ལ་བསྙེང་ཞིང་སྤྲུགས་ཏེ་སྒྲོའི་ཕྲེང་བ་སྟེང་དུ་རྣམ་པར་བརྐྱང་ནས་གླུ་ལེན་པར་གྱུར་པ་དེས་ཐོས་པས་ཀུན་ཏུ་ཁྲིད་དེ། གང་ན་གླུའི་སྒྲ་དེ་ཡོད་པར་གྱུར་པའི་མེ་ཏོག་གི་ཁང་པ་དེར་འགྲོ་སྟེ། ནམ་མཁའ་ལ་མཛེས་པར་གྱུར་པའི་སྒྲོའི་སྒྲ་རྣམས་ཀྱིས་མཆོག་ཏུ་ཡིད་རབ་ཏུ་དགའ་བར་གྱུར་པར་རོ། །ལྗོན་པའི་ནགས་ཀྱི་ནགས་གཞན་རྣམས་ནས་ཀྱང་སྣ་ཚོགས་པའི་སྒྲོ་རྣམ་པར་བཀྲ་བའི་ལུས་ཅན་གྱི་བྱ་གང་དག་གིས། མེ་ཏོག་རབ་ཏུ་རྒྱས་པའི་འཁྲི་ཤིང་དག་ཁ་ནས་ཁྱེར་ནས་གང་ན་དེ་མེ་ཏོག་གི་ཁང་པའི་ནགས་ཡོད་པ་དེར་བསྙེན་ཏེ་འོང་བར་བྱེད་དོ། །གཞན་ཡང་ཕྱོགས་ཀྱི་ཆ་གཞན་རྣམས་ནས་ཀྱང་གླུ་ལེན་པ་དེ་མངོན་པར་ཐོས་པར་གྱུར་ནས། ངང་པ་དང་ངང་མོ་རྣམས་ཕན་ཚུན་དུ་ཕན་པར་གྱུར་པ་དང་ཕན་ཚུན་དུ་ཁ་ནས་རིན་པོ་ཆེའི་ཕྲེང་བ་རྣམས་ཡོངས་སུ་ཁྱེར་བ། ཁ་དོག་སྣ་ཚོགས་པའི་འོད་ཀྱིས་རྒྱན་དུ་བྱས་པ་རྣམས་གང་ན་མེ་ཏོག་གི་ཁང་པ་ཡོད་པར་ནམ་མཁའི་དཀྱིལ་ན་མཛེས་པར་གྱུར་པས་དེར་འབབས་པར་བྱེད་དོ། །དེ་ལྟར་ན་ནང་དང་ཕྱི་རོལ་རྣམས་ན་རྣམ་པ་དུ་མར་གྱུར་པའི་རི་དགས་དང་བྱ་སྣ་ཚོགས་པའི་གཟུགས་དང་ཆ་བྱད་དང་དབྱིབས་མཆོག་ཏུ་མཛེས་པ་དང་ཡང་དག་པར་ལྡན་པའོ། །ནགས་དེ་ན་ཡང་རྣམ་པ་དེ་སྲིད་ཀྱི་ལྷའི་རིགས་དེ་དག་རྣམས་ཀྱིས་ཀྱང་མཛེས་པར་བྱེད་པར་འགྱུར་རོ། །དེ་ནས་ལྷ་དེ་དག་རྔ་སྐད་ཡན་ལག་ལྔ་དང་ལྡན་པས་ནགས་དེར་ཞེན་པར་བྱས་ནས་སླར་ཡང་དེའི་སྲེད་པས་བསྲེགས་པར་གྱུར་པ་དང་རྣམ་པར་ངོམས་པ་མེད་པར་གྱུར་པས་ཀྱང་གང་ན་དེ་བྱའི་སྒྲ་མངོན་པར་དགའ་བ་ཞེས་བྱ་བའི་ནགས་དེར་ཉེ་བར་འགྲོ་བར་བྱེད་དེ། ལྷན་ཅིག་སྤྱོད་པ་དུ་མས་ཡོངས་སུ་བསྐོར་བར་གྱུར་ནས་དེ་དེ་ཁོ་ན་བཞིན་དུ་གར་བྱེད་པར་གྱུར་ཅིང་ངོ་། །ཁ་ཅིག་ནི་ནམ་མཁའི་ཁམས་གཞན་དུ་གྲོགས་མེད་པར་འགྲོ་བར་བྱེད་དོ། །གཞན་དག་རྣམས་ནི་ངང་པ་རྣམས་ཀྱི་རྒྱབ་ཏུ་ཀུན་ནས་ཞོན་ནས་སོ། །གཞན་དག་རྣམས་ནི་རྨ་བྱ་དག་གི་རྒྱབ་ཏུ་ཞོན་ནས་སོ། །གཞན་དག་རྣམས་ནི་{{page:{number:1528,folio:222b,volume:70}}}པད་མའི་ནང་ཉིད་ཀྱི་སྙིང་པོ་ལ་ཉེ་བར་གནས་པར་གྱུར་ཅིང་ནམ་མཁའི་དཀྱིལ་དུ་འཕགས་ནས་སོ། །གཞན་དག་རྣམས་ནི་རིན་པོ་ཆེ་བདུན་གྱི་རང་བཞིན་གྱི་བྱའི་རྒྱབ་ཏུ་ལེགས་པར་ཞོན་པར་གྱུར་ནས་ནམ་མཁའི་དབྱིངས་ན་མཛེས་པར་གྱུར་པས་གང་ན་བྱའི་ནགས་ཡོད་པ་དེར་ཉེ་བར་ལེགས་པར་འགྲོའོ། །དེ་ལྟར་རྣམ་པར་འགྱུར་བ་དུ་མར་གྱུར་པའི་རྣམ་པར་རྟོག་པའི་དོན་དུ་མཛེས་པ་དང་ཡང་དག་པར་ལྡན་པས་ལེགས་པར་འོངས་པའི་ལྷ་དེ་དག་རྣམས་ལ་ཇི་ལྟ་བ་བཞིན་དུ་དེ་ཁོ་ན་ཉིད་བརྗོད་པ་ཞེས་བྱ་བའི་བྱ་དེ་དག་གིས་ཚིགས་སུ་བཅད་པ་བརྗོད་པ་ཇི་ལྟར། ལས་ཀྱི་རང་བཞིན་བཞོན་པ་ལས། །བཞོན་པས་ཁྱད་པར་བྱེད་གཞན་མེད། །ལས་ཀྱི་བཞོན་པས་སྐྱེས་བུ་རྣམས། །ཁམས་གསུམ་དུ་ནི་རྣམ་པར་རྒྱུ། །གང་གིས་གང་ལ་ཇི་ལྟ་བཞིན། །མཛེས་པ་བྱས་པར་གྱུར་པས་ནི། །དེ་ཡི་དེ་ལ་དེ་བཞིན་ལས། །ལུས་ཅན་རྣམས་ལ་སྨིན་པར་འགྱུར། །ལས་ཀྱི་བློ་ཡི་རི་མོ་ནི། །སེམས་ཀྱི་རྒྱུ་ཡིས་རབ་ཏུ་བཅུག །དུས་རིང་བར་ཡང་ཞུགས་རྣམས་ཀྱི། །བསྒྲུབ་བྱ་ཅུང་ཟད་དམིགས་པ་མིན། །ལས་ཀྱི་རྒྱུ་ཡིས་ཀུན་བསླང་བའི། །བདེ་བ་རྣམ་པ་སྣ་ཚོགས་རྣམས། །བདེ་བའང་རྣམ་པ་སྣ་ཚོགས་ཀྱང་། །ལས་ཟད་པ་ཡིས་རབ་ཏུ་འཇིག །དེ་ཕྱིར་ལས་ཀྱི་བདེ་བ་ནི། །ཇི་སྲིད་ཟད་པ་མ་མཐོང་བ། །དེ་སྲིད་བདེ་བའི་སྐལ་ལྡན་པའི། །ལས་གཞན་དག་ནི་ཁྱེད་ཀྱིས་གྱིས། །ལེ་ལོ་དང་ནི་ལྡན་པའི་ཡིད། །བག་མེད་པས་ནི་རྣམ་པར་བརྒྱལ། །སླུ་བ་མེད་པའི་ཞབས་ཀྱིས་ནི། །རབ་ཏུ་ལྟུང་བར་རབ་ཉམས་འགྱུར། །འདས་པའི་བདེ་རྣམས་ཐམས་ཅད་དབྲལ། །སྡུག་བསྔལ་ཆེན་པོའི་འབྱུང་གནས་རྣམས། །ཁམས་དང་ཕུང་པོ་འགག་པ་ལ། །འཆི་བདག་ཞེས་ནི་དེ་ལ་བརྗོད། །དེ་འདིར་མྱུར་དུ་འོང་འགྱུར་ཏེ། །གསོན་པའི་བར་ཆད་ཆེར་བྱེད་དོ། །འདི་ཡང་ལེགས་པར་མཐོང་མིན་ཏེ། །ཡུལ་གྱིས་ཤིན་ཏུ་རྨོངས་པས་སོ། །དེ་ལྟར་བྱ་དེ་ལེགས་པར་བྱས་པའི་ལས་དང་རབ་ཏུ་འབྲེལ་པ་ལྷ་དེ་དག་རྣམས་ལ་རྗེས་སུ་འདོམས་སོ། །དེ་ནས་དེ་དག་ལ་མ་དཔྱད་པ་དང་དེ་ཁོ་ནའི་ཚིག་ཀྱང་སྤངས་པར་གྱུར་ཏེ། སླར་ཡང་ཡུལ་གྱི་སྲེད་པས་གདུངས་པར་{{page:{number:1529,folio:223a,volume:70}}}གྱུར་ནས་ནགས་དང་ཉེ་བའི་ནགས་རྣམས་སུ་རྣམ་པར་རྒྱུ་བ་རྣམས་རབ་ཀྱི་མཆོག་ཏུ་རངས་པར་གྱུར་པའི་ཡིད་ཅན། ཕྱིར་ཡང་བྱའི་སྒྲས་མངོན་པར་དགའ་བར་གྱུར་པའི་ནགས་དེ་ཉིད་དུ་རབ་ཏུ་ཞུགས་པར་འདོད་པར་གྱུར་ཅིང་ཐམས་ཅད་ཀྱང་ལྟ་བ་ལ་མཆོག་ཏུ་བྱེད་པས་ནགས་དེ་རབ་ཏུ་ལྟའོ། །དེ་ནས་ཞུགས་པར་གྱུར་པ་ན་ནགས་དེའི་རང་བཞིན་ཉིད་ཀྱིས་བྱའི་ཀུན་ནས་བརྗོད་པ་རྣམས་ཀྱིས་མངོན་པར་དགའ་བ། ལྗོན་ཤིང་ཐམས་ཅད་གསེར་གྱི་རང་བཞིན་དང་བཻ་ཌཱུརྱའི་རང་བཞིན་དང་དངུལ་གྱི་རང་བཞིན་དང་ཤེལ་གྱི་རང་བཞིན་དང་། ཨིན་དྲ་ནཱི་ལའི་རང་བཞིན་དང་པད་མའི་སྡོང་པོའི་རང་བཞིན་གྱི་ཤིང་རྣམས་ཀྱིས་མར་མེ་དང་འདྲ་བར་ཐམས་ཅད་རྣམ་པ་སྣ་ཚོགས་པར་མཛེས་པར་གྱུར་པ་དང་ལྡན་པའི་ཁ་དོག་དང་དབྱིབས་དུ་མ་ཅན་གྱི་བྱའི་སྒྲོ་རྣམ་པར་བཀྲ་བར་བྱས་པ་རྣམས་ལ་གང་དག་གི་མདོག་དང་དབྱིབས་བརྗོད་པར་སླ་བ་ཡང་མ་ཡིན་པ་རྣམས་སོ། །དེ་ཅིའི་ཕྱིར་ཞེ་ན། ལས་དུ་མ་སྣ་ཚོགས་པ་རྣམས་ཀྱིས་རྣམ་པར་བཀྲ་བར་བྱས་པའི་རྣམ་པར་བཀྲ་བ་ཡང་རྣམ་པ་སྣ་ཚོགས་པའི་ལས་ཀྱིས་བྱས་པ་ཡིན་ལ། ལས་དེའི་འབྲས་བུ་རྣམས་རྣམ་པ་དུ་མར་རྣམ་པར་བཀྲ་བ་ཡིན་ནོ། །དེ་དག་རྣམས་ནི་བརྗོད་པར་སླ་བ་མ་ཡིན་ནོ། །སེམས་ཡང་མོར་ཡོངས་སུ་འཇུག་པའི་རྒྱུར་འགྱུར་བའི་རྒྱུ་འདིས་དེ་འདིར་རྣམ་པར་བཀྲ་བ་ཉིད་བརྗོད་པར་བྱ་བར་ཡང་མི་ནུས་སོ། །མཐོ་རིས་ཀྱི་སྲིད་པ་རྣམས་ཐམས་ཅད་དུ་ཅུང་ཟད་ཅིག་རྗེས་སུ་དཔགས་པར་གྱུར་པས་ཀྱང་ལས་དང་འབྲས་བུ་རྣམས་ཀུན་ཏུ་བསྟན་པའི་དོན་དུ་འདི་དག་བརྗོད་པར་ཟད་དོ། །ཇི་ལྟར་མཆོག་ཏུ་བག་མེད་པས་ནགས་དང་ཉེ་བའི་ནགས་དང་འབབ་ཆུ་དང་རྫིང་བུ་དང་རི་དང་རི་བོའི་རྩེ་མོ་དང་། པད་མའི་ཚལ་དང་བྱ་དང་རིན་པོ་ཆེ་སྣ་ཚོགས་དང་བུད་མེད་ཀྱི་ཚོགས་ཡིད་འཕྲོག་པའི་ཡུལ་རྣམས་ལ་ལེགས་པར་བྱས་པའི་ལས་རྣམས་ཀྱིས་བྱས་པའི་འབྲས་བུ་ཉེ་བར་སྤྲུལ་པའི་ལྷའི་འཇིག་རྟེན་དེ་ཡིན་པའི་རྒྱུ་འདིས་ན་དགའ་བར་བརྗོད་དོ། །ཇི་ལྟར་ལེགས་པར་བྱས་པའི་ལས་རྣམས་ཀྱི་འབྲས་བུ་རྣམ་པར་སྨིན་པ་རབ་ཏུ་མ་བསྟན་ན། བྱས་པའི་འབྲས་བུ་རྣམ་པར་སྨིན་པ་རྣམས་ཀྱང་ཐོབ་པ་མ་ཡིན་པར་འགྱུར་རོ། །འདི་ནི་{{page:{number:1530,folio:223b,volume:70}}}འདིར་བདེ་བ་སྟེན་པར་བྱེད་པའི་རྒྱུ་གཞན་གཉིས་པ་ཡིན་ནོ། །སླར་ཡང་དེ་ཁོ་ན་བཞིན་དུ་ལྷ་དེ་དག་རྣམས་སྣ་ཚོགས་པའི་མེ་ཏོག་གི་ཕྲེང་བ་དང་། ཕྱེ་མ་དང་བྱུག་པས་བྱུགས་པའི་ལུས་ཅན་རང་ལས་འོད་འབྱུང་བས་གཏད་པས་མཆོག་ཏུ་དགའ་བའི་ཡིད་ཀྱིས་ལྷ་དེ་བྱའི་སྒྲས་མངོན་པར་དགའ་བའི་ནགས་ལྟ་བར་བྱེད་དོ། །ཇི་ལྟར་བལྟས་པར་གྱུར་པ་ན་རིན་པོ་ཆེ་བདུན་གྱི་རང་བཞིན་གྱིས་རྣམ་པར་བརྒྱན་པར་གྱུར་པའི་ཤིང་ལྗོན་པའི་འོད་འབར་བ་དང་འདྲ་བའི་ནགས་དེའི་ཉེ་འཁོར་རྣམས་ན་རྣམ་པ་སྣ་ཚོགས་པའི་བྱ་དང་ལྡན་པ་ལ་བྱ་དེ་དག་རྣམས་ཀྱི་བྱས་ཀུན་ཏུ་བསྒྲགས་པ་སྡུག་པ་དང་ལྡན་པའི་རྣམ་པ་རྣམས་ཐོས་སོ། །ལྷ་དེས་གལ་ཏེ་ཤེད་ན་ཐོས་པ་གང་ཡིན་པ་དེ་དག་ནི་དེ་སྲིད་ཀྱི་སྙན་པ་མཉམ་པའི་ཆ་ཤས་རྒྱ་ཆེ་བ་ཉམས་པ་མེད་པ་གྱུར་པ་ཐོས་ན་ཡིད་འཕྲོག་པར་བྱེད་པ་རྣམ་པར་རྟོག་པ་དུ་མ་དང་ལྡན་པ་སླུ་བར་མི་བྱེད་པ་ལྷའི་ཚོགས་ཐམས་ཅད་རབ་ཏུ་ཚིམ་པར་བྱེད་པའི་བྱ་དེ་ཤིང་རྣམས་ཀྱི་གསེབ་ཏུ་འགྲོ་བ་དང་། པད་མའི་རྫིང་བུའི་གསེབ་ཏུ་འགྲོ་བ་དང་། མེ་ཏོག་གི་ནགས་རྣམས་ཀྱི་ནང་དུ་འགྲོ་བ་དང་། རྫིང་བུའི་གསེབ་རྣམས་སུ་ཡང་སོང་བར་གྱུར་ནས་ཀྱང་ལྷན་ཅིག་ཏུ་གླུ་ལེན་ནོ། །རྣམ་པ་སྣ་ཚོགས་པའི་སྒྲ་རྣམས་ཐོས་པས་ཡིད་འཕྲོག་པར་བྱེད་པ་གང་ཡང་དེས་ལྷ་མོ་དེ་དག་གི་གླུ་ལེན་པར་བྱེད་པ་རྣམས་བོར་ནས་ལངས་ཏེ་བྱ་དེའི་རྣམ་པར་ལེགས་པ་རྣམས་ཉན་པར་བྱེད་དོ། །གླུ་ལེན་པར་བྱེད་པ་དེ་ནི་རྣམ་པ་དེ་སྲིད་དུ་ཡིད་འཕྲོག་པར་བྱེད་པ་ཡིན་ཏེ། གང་གིས་རིའི་རྩེ་མོ་རྣམས་ཐམས་ཅད་ཀུན་ཏུ་བསྒྲགས་པར་གྱུར་པ་དེས་ཀུན་ཏུ་གང་བར་བྱེད་པ་བཞིན་དུའོ། །དེ་ཐོས་ནས་རི་གཞན་དག་རྣམས་ཀྱི་རྩེ་མོའི་རི་དགས་དེ་དག་རྣམས་ནི་རང་བཞིན་ཁོ་ནས་གླུ་ལ་དགའ་བས་དེས་གླུ་དེ་ཐོས་པར་གྱུར་ནས་བརྒྱ་ཕྲག་རྣམས་དང་གལ་ཏེ་ན་སྟོང་ཕྲག་རྣམས་སུ་ཡང་ངོ་། །འོངས་པར་གྱུར་ནས་ཀྱང་དེ་ལས་ཁ་ཅིག་ནི་འོངས་པ་དང་རྣ་བ་དང་མིག་མི་གཡོ་བར་ཉན་ནོ། །ཁ་ཅིག་ནི་ཤིང་གཞན་གྱི་གསེབ་ཏུ་སོང་ནས་ཉན། རྣམ་པར་བསྒྲགས་པ་དེས་ཁ་ཅིག་ནི་ལེགས་པར་བྱེད་པའི་པད་མ་དུ་མ་རྣམས་ཡོངས་སུ་བཏང་ན་གླུ་དེ་ལ་ཉན་པར་བྱེད་དོ། །བྱ་རྣམས་ཀྱི་སྒྲ་དེ་ལྟར་དགའ་བ་དེ་ནི་བྱའི་སྒྲས་མངོན་པར་{{page:{number:1531,folio:224a,volume:70}}}དགའ་བའི་ནགས་ན་ཡིན་ནོ། །སྣའི་བློ་འཕྲོག་པར་བྱེད་པ་ཡང་ནགས་དེ་ན་རྣམ་པ་སྣ་ཚོགས་པའི་མེ་ཏོག་གི་ཉེ་བར་མཁོ་བ་རྣམས་མཐོང་བས་རྣམ་པར་མཛེས་སོ། །ནགས་དེ་གཟུགས་རྣམ་པར་བཀྲ་བར་གྱུར་པ་རྣམས་དང་། དྲི་ཡང་རྣམ་པ་སྣ་ཚོགས་པའི་རྣམ་པར་རྟོག་པ་དང་ལྷན་ཅིག་ཏུ་སྒྲའི་ཚོགས་ཀྱིས་རྣམ་པར་བརྗོད་པས་ཏེ། དེ་ལྟར་ཡང་ནགས་དེ་མཛེས་པར་གྱུར་པའི་དྲི་དང་གཟུགས་དང་སྒྲ་རྣམས་ཀྱང་སྟེ། གླིང་བུ་དང་རྫ་རྔ་དང་པི་བང་གི་སྒྲ་དང་གླུ་སྙན་པའི་སྒྲ་དང་བྱ་རྣམས་ཀྱི་ཡང་སྒྲ་དང་སྒྲ་རྒྱ་ཆེན་པོར་གྱུར་པ་ཡིད་འཕྲོག་པ་རྣམས་སོ། །དབང་པོ་གཅིག་གི་ཡུལ་རྣམས་ཀྱིས་ཀྱང་ནགས་དེ་ནི་ཤིན་ཏུ་རྣམ་པར་མཛེས་པ་ཡིན་ནོ། །གཞན་ཡང་དབང་པོ་གཞན་རྣམས་ཀྱི་དོན་རྣམས་དང་ཡང་དག་པར་ལྡན་པས་ཀྱང་ནགས་དེ་ཤིན་ཏུ་རྣམ་པར་མཛེས་པར་བྱེད་པ་ལ་འདི་ལྟ་སྟེ། རྣམ་པ་སྣ་ཚོགས་པའི་རོ་མངོན་པར་འདོད་པར་གྱུར་པ་རྣམས་ལ་ཡང་དཔེར་ན་འབྲས་བུའི་རོ་དང་བཏུང་བའི་རོ་དང་ལྷ་རྫས་ཀྱི་སྨན་གྱི་རོ་རྣམས་ཀྱིས་ཀྱང་ཇི་ལྟར་འདོད་པ་ཉིད་ཀྱི་ལྷ་རྫས་ཀྱི་རོ་རྣམས་དང་ཡང་དག་པར་ལྡན་ནོ། །དགའ་བ་དུ་མ་དང་ལྡན་པའི་ནགས་དེ་ནི་ཆེས་ལྷག་པར་གྱུར་པའི་གཟི་བརྗིད་དང་ལྡན་པས་དགའོ། །གཞན་ཡང་དེ་ཉིད་ན་རྣམ་པ་གཞན་གྱི་ཆེས་ལྷག་པར་མངོན་པར་སྣང་བར་བྱེད་དོ། །འདི་ལྟ་སྟེ་རྩེད་མོའི་རི་དག་ལ་འཁྲི་ཤིང་གི་དྲ་བ་རྣམས་ཀྱིས་ཀུན་ནས་འདུད་པ་དང་། ཉེ་འཁོར་ཀུན་ན་ཡང་རིན་པོ་ཆེ་བདུན་གྱི་ཁང་བཟངས་རྣམ་པ་དུ་མ་རྣམས་ཀུན་ནས་འབར་བར་གྱུར་པའི་རྩིག་ལོགས་ལ་ཡོན་ཏན་དུ་མ་བྲིས་པ་རྣམས་ཀྱིས་སྤྲས་པས་ལེགས་པར་གང་བར་གྱུར་པས་གཉི་གར་སྡུག་པར་གྱུར་པ་རྣམས་ཀྱིས་ཀུན་ནས་བརྒྱན་པ་ཐམས་ཅད་དུ་ཡང་རབ་ཏུ་དགོད་པར་གྱུར་པ་བཞིན་དུ་ཆེས་ལྷག་པའི་དཔལ་རྣམ་པ་སྣ་ཚོགས་པས་ནགས་དེ་ན་ལྷམ་མེ་བར་གྱུར་ཏོ། །གཞན་ཡང་ནགས་དང་ཉེ་བའི་ནགས་རྣམས་དང་ལྡན་པར་གྱུར་པ་ཡིན་ལ། དེ་ལ་ཡོན་ཏན་རྣམས་ཀྱིས་ཡོན་ཏན་ཕུན་སུམ་ཚོགས་པར་གྱུར་པ་ནི་བརྗོད་ཟིན་ནོ། །རི་དེའི་དགའ་བར་གྱུར་པ་ནི་འདི་དག་རྣམས་ཡིན་ཏེ། བཻ་ཌཱུརྱའི་འབྱུང་གནས་རྣམས་དང་ལྡན་པར་གྱུར་པ་ལ། {{page:{number:1532,folio:224b,volume:70}}}འདི་ལྟ་སྟེ་ཡོན་ཏན་ཆེན་པོ་རྣམས་ཕུན་སུམ་ཚོགས་པར་གྱུར་པའི་ཡོན་ཏན་བདུན་དང་ལྡན་པའི་སྒྲ་དང་རེག་བྱ་དང་རོ་རྣམས་འདོད་པར་གྱུར་པ་ཀུན་ཏུ་རྟོག་པའི་ཡོན་ཏན་རྣམས་ཕུན་སུམ་ཚོགས་པ་རྣམས་དང་སྒྲའི་ཡོན་ཏན་ཕུན་སུམ་ཚོགས་པ་རྣམས་ཀྱང་ཀུན་ཏུ་མཐོང་ངོ་། །ཤིན་ཏུ་ཡིད་དུ་འོང་བའི་རི་དེའི་ཡོན་ཏན་དེ་དག་རྣམས་སྐྱེ་བོ་དག་གཏི་མུག་གིས་ལྷན་ཅིག་ཏུ་ཟིན་པར་གྱུར་པས་ཀྱང་ལྷ་དེ་དག་གིས་མཐོང་བ་ཡིན་ནོ། །དེ་ལྟར་ལྷ་དེ་དག་རྣམས་ལ་མ་དང་ཕ་དང་མཚུངས་པར་གྱུར་པའི་བྱ་དེ་དག་རྣམས་ཀྱིས་དེ་ཁོ་ན་དང་ཕན་པར་འགྱུར་བ་ཡང་མཐོང་ནས་བརྟགས་པར་གྱུར་པའི་ཚིག་རྣམས་སྟོན་པར་བྱེད་དོ། །ལྷ་དེ་དག་རྣམས་ཡུལ་གྱིས་ཁྲིད་པར་གྱུར་པས་ཀུན་ཏུ་རྟོག་པར་འགྱུར་བ་ཡང་མ་ཡིན་ནོ། །དེ་ལྟར་དེ་ཡུལ་རྣམས་ཀྱིས་རྣམ་པར་རྨོངས་པར་གྱུར་ནས་དེས་དེ་དག་རྣམས་མ་བརྩིས་པར་སླར་ཡང་ཡུལ་གྱི་དགའ་བ་རྣམས་སུ་བྱིང་བར་གྱུར་པས་སྲེད་པའི་དགོན་པ་རྒལ་བར་མི་ནུས་པ་གཞན་རྣམས་རྗེས་སུ་ཐོབ་པར་གྱུར་ནས་མཚོན་ཆ་རྣམས་ཀྱིས་བསྲེགས་པར་གྱུར་ཅིང་། དགའ་བའི་འདོད་ཆགས་ཀྱི་དགྲ་བོ་བརྒྱ་ཕྲག་ལྔས་རབ་ཏུ་རྣམ་པར་ཉམས་པར་འགྱུར་བ། དམ་པའི་ལམ་རྣམས་ལས་ཉམས་པ་བདེ་བ་དང་རྗེས་སུ་མི་འཐུན་པར་གྱུར་པའི་བདེ་བ་གང་ཡིན་པ་རྣམས་འབའ་ཞིག་གིས་ཀྱང་ཀུན་ཏུ་འཁྲིད་པར་གྱུར་པ་རྣམས་ཀྱིས་ཀུན་ནས་རིག་པ་ཡང་མ་ཡིན་ནོ། །དེ་ལ་ཕན་པར་གྱུར་པ་རྣམ་པ་དུ་མ་རྣམས་བརྗོད་པར་གྱུར་ཀྱང་། དེ་སླར་ཡང་གནས་གསུམ་དུ་གཏོགས་པའི་བྱ་གཞན་དག་རྣམས་ཀྱི་ཤིན་ཏུ་སྙན་པར་གྱུར་པའི་གླུ་དེ་དག་རྣམས་ཉན་པར་བྱེད་དོ། །འདི་ལྟ་སྟེ། ཆུ་ལ་ནི་ཆུ་ལ་རྒྱུ་བ་རྣམས་ལྷ་རྫས་ཀྱི་མདོག་དང་དབྱིབས་ལྡན་པ་རྣམས་རིན་པོ་ཆེ་བདུན་གྱིས་སྤྲས་པར་གྱུར་པའི་ལུས་ཐིག་ལེ་བཀྲ་བས་བྱས་པ་རྣམས་ལ་ངང་པ་དང་ཀཱ་རཎྜ་བ་དང་། ངང་ངུར་ལ་སོགས་པ་རྣམས་ལྷན་ཅིག་ཏུ་ཆུ་ལ་སྒྲ་ཀུན་ནས་གཅོད་པར་གྱུར་པས་འདྲེས་པ་རྣམས་ཉན་པར་བྱེད་དོ། །མཆོག་ཏུ་སྙན་པའི་གླུའི་སྒྲས་རྟག་ཏུ་གར་བྱེད་པར་གྱུར་ཅིང་དུས་ཐམས་ཅད་དུ་རྒྱགས་པའི་བདེ་བ་ཤིན་ཏུ་རྒྱ་ཆེན་པོ་དང་ལྡན་པས་{{page:{number:1533,folio:225a,volume:70}}}ཐམས་ཅད་ཉིད་ལས་ཀྱང་དགའ་བར་གྱུར་པར་མཐོང་བ་རྣམས་ཀྱི་བྱ་འདི་དག་དང་དེ་དག་དང་གཞན་དག་རྣམས་ཀྱི་སྙན་པ་ཀུན་ནས་བརྗོད་པའི་རྣར་སྙན་པའི་གླུ་རྣམས་ཉན་པར་བྱེད་དོ། །དེ་བཞིན་དུ་ནགས་ཀྱི་ནང་ན་རྒྱུ་བ་རྣམས་ལ་རྨ་བྱ་དང་པཱ་རཱ་བ་ད་དང་ཤིང་གི་རྒྱན་དང་རི་ཁྲོད་ཀྱི་གསེབ་དང་ཚང་ཚིང་ན་གནས་པ་རྣམས་ཀྱང་ཤིན་ཏུ་སྙན་པར་གྱུར་པའི་གྲེ་བར་བྱ་རྣམས་ཐམས་ཅད་ཀྱང་འདྲ་བར་གྱུར་པའི་སྒྲའི་སྤྲིན་ཚོགས་རྣམས་ཚང་ཚིང་དང་རིའི་རྒྱན་དང་རིན་པོ་ཆེ་བདུན་གྱིས་རྣམ་པར་བཀྲ་བར་བྱས་པའི་ལུས་མཐོང་ན་ཤིན་ཏུ་ཚད་མེད་པར་ལྷ་རྣམས་ཀྱི་ཡིད་དུ་འོང་བ་ཐོས་ན་ཤིན་ཏུ་དགའ་བར་འགྱུར་བའི་སྒྲ་རྒྱན་གྱི་འོད་ཟེར་གྱི་རྒྱུན་རྣམས་སྐྱེད་པར་བྱེད་པ་སོ་སོར་མཛེས་པ་རྣམས་སྐྱེད་པར་བྱེད་པས་མཐོང་ན་དགའ་བར་གྱུར་པའི་རྟག་པར་རྒྱགས་པ་ལ་སོགས་པའི་མཐོང་བར་གྱུར་པ་དང་ཐོས་པར་གྱུར་པ་ལས་མཆོག་ཏུ་དགའ་བར་འགྱུར་བ་རྒྱན་གསར་པ་རྣམས་ཀྱིས་བརྒྱན་པ་རྣམས་ལས། ཇི་ལྟར་གཙོ་བོར་གྱུར་པའི་བྱ་རྣམས་དག་གི་སྒྲ་འགའ་ཞིག་ཙམ་ཉན་པར་བྱེད་དོ། །ཁ་ཅིག་ནི་ཅ་ཅོ་འདོན་ནོ། །ཁ་ཅིག་ནི་གླུ་ལེན། ཁ་ཅིག་ནི་གནས་པར་བྱེད་དོ། །ཁ་ཅིག་ནི་སྒྲའི་སྤྲིན་རྣམས་ཉིད་དེ། དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མ་དང་ལྡན་པར་རྟག་ཏུ་རྒྱུན་མི་འཆད་པར་ཡང་བརྗོད་པ་དང་དབྱངས་དང་ལྡན་པས་ཀུན་ཏུ་རྗོད་པར་བྱེད་དོ། །བྱ་དེ་དག་རྣམས་ཀྱིས་མཆོག་ཏུ་དགའ་བར་གྱུར་པའི་བརྗོད་པ་རྣམས་འབྱིན་པར་བྱེད་དོ། །ལྷ་དེ་དག་ཆགས་པའི་སེམས་ཀྱིས་ཐམས་ཅད་ཉན་པར་བྱེད་དོ། །ལྷ་དག་གིས་ཡོངས་སུ་བསྐོར་བར་གྱུར་ནས་ཆེས་རབ་ཏུ་དགའ་བར་གྱུར་པའི་ཡིད་ཀྱིས་ཏེ། དེ་རྣམས་ཀྱིས་དེ་ལྟར་ཐོས་ནས་དུས་ཤིན་ཏུ་རིང་བར་ཡང་ཆེས་ཕལ་ཆེ་བར་གྱུར་པའི་སྲེད་པ་རྣམས་ཀྱིས་ནོན་པར་གྱུར་པས་རྩི་དག་འཐུང་བ་རྩོམ་པར་བྱེད་དོ། །རོ་དང་དྲི་མཆོག་ཏུ་ཕུན་སུམ་ཚོགས་པར་གྱུར་པ་ལྷའི་འཇིག་རྟེན་དང་འདྲ་བར་གྱུར་པ་རི་ཁྲོད་ཀྱི་ཕུག་གི་གསེབ་ནས་འབབ་པ་རྣམས་ལ་བུང་བའི་ཚོགས་ཀྱིས་ཉེ་བར་མཛེས་པར་གྱུར་པ་རྣམས་འཐུང་བར་རྩོམ་མོ། །ལྷ་དེ་དག་ཕན་ཚུན་དུ་རྒྱགས་པ་ལ་དོན་གཅིག་ཏུ་གྱུར་{{page:{number:1534,folio:225b,volume:70}}}པས་པད་མའི་བདུད་རྩིའི་ནགས་གཞན་རྣམས་སུ་ཉེ་བར་འགྲོ་བར་བྱེད་དོ། །པད་མའི་ཁ་ཟུམ་པ་ཉིད་ལས་ཀུན་ཏུ་བྱུང་བར་གྱུར་པའི་བདུད་རྩི་གང་དག་ནི་མཆོག་ཏུ་ལྷ་རྫས་ཀྱི་རོ་དང་དྲི་དང་རེག་བྱ་ཕུན་སུམ་ཚོགས་པ་ཟད་པ་མེད་པ་ཇི་ཙམ་འདོད་པར་གྱུར་པའི་རོ་རྣམས་ཡོད་དེ། དེ་ལྟར་ལྷ་དེ་ལྷ་མོའི་ཚོགས་ཀྱིས་ཡོངས་སུ་བསྐོར་ནས་དགའ་བར་བྱེད་པ་དང་གླུ་ཡང་ལེན་པར་བྱེད། དགོད་པར་ཡང་བྱེད་དོ། །འགྱིང་བར་ཡང་བྱེད་དོ། །ཚོགས་པ་ཕན་ཚུན་དུ་གྲོགས་བྱེད་པར་གྱུར་ནས་རྒྱགས་པ་ལ་དོན་གཅིག་པས་དེ་དེ་ལྟར་དེ་ཉིད་ཁོ་ནའི་གཞིས་ནགས་རྣམས་ན་རབ་ཏུ་རྒྱུ་ཞིང་རྣམ་པ་སྣ་ཚོགས་པའི་རྩེད་མོ་རྣམས་བྱས་ནས། སླར་ཡང་ཡུལ་དེ་ཉིད་ཀྱིས་ངོམས་པ་མེད་པས་གང་ན་བཻ་ཌཱུརྱ་དང་ལྡན་པར་གྱུར་པའི་རི་དེར་ཉེ་བར་འགྲོ་བར་བྱེད་དོ། །རི་དེ་ཡང་རིན་པོ་ཆེ་རྣམས་དང་ལྡན་པར་གྱུར་པ་ཉེ་འཁོར་ཀུན་ན་སྔོན་པོ་རབ་ཏུ་དང་བའི་མདོག་ཏུ་གྱུར་པ་ནགས་དང་ཉེ་བའི་ནགས་རྣམས་ཀྱང་ཉེ་འཁོར་དུ་དཔག་ཚད་སྟོང་ཕྲག་བཅུར་གྲིབ་མ་རྣམས་ཀྱི་ཁ་དོག་སྔོན་པོར་རབ་ཏུ་བྱེད་དོ། །ཉེ་འཁོར་དཔག་ཚད་སུམ་བརྒྱར་འཕང་དུ་མཐོ་བའོ། །ནགས་དང་ཉེ་བའི་ནགས་རྫིང་བུ་དང་འབབ་ཆུ་རབ་ཏུ་གང་བར་གྱུར་པ་རྣམས་ཐམས་ཅད་ཀྱང་མཐོང་ན་ཤིན་ཏུ་ཡིད་འཕྲོག་པར་བྱེད་པའོ། །བྱ་རྣམས་ཀྱི་གནས་མཆོག་ཏུ་དགའ་བར་གྱུར་པ་རྣམས་ལ་རིའི་བང་རིམ་དང་རི་ཁྲོད་དང་ཕུག་དང་རི་རོང་དང་ཚང་ཚིང་དང་མཛེས་པའི་ནགས་དང་མཚོ་དང་པད་མའི་ཚལ་དང་མེ་ཏོག་གི་ཐང་ཕུན་སུམ་ཚོགས་པ་རྣམས་ལ་རྣམ་པ་གསུམ་གྱི་ངང་པ་ཀུན་ནས་སྒྲ་འབྱིན་པར་བྱེད་པའི་ངོས་རྣམས་ལ། འདི་ལྟ་སྟེ། རིན་པོ་ཆེ་ཤེལ་དང་། མཚུངས་པའི་མདོག་རིན་པོ་ཆེ་བདུན་གྱི་ཐིག་ལེས་སྤྲས་པར་གྱུར་པ་རྣམས་རང་བཞིན་གྱིས་ཀྱང་དཀར་བར་གྱུར་པའི་ངང་པའི་རིགས་དེ་དག་གིས་བརྒྱན་པ་དང་། བཻ་ཌཱུརྱའི་མདོག་དང་ལྡན་པའི་རིའི་ཉེ་འཁོར་རྣམས་ན་རབ་ཏུ་འབབ་པར་གྱུར་པས་རབ་ཏུ་འབབ་པའི་འབབ་ཆུ་རྣམས་ལ་ནོར་བུའི་འོད་འབྱུང་བར་གྱུར་པས་ཁྱབ་པར་གྱུར་ཅིང་ཡོངས་སུ་བསྐོར་བ་དང་། རབ་ཏུ་ཁ་བྱེ་བར་གྱུར་པའི་མེ་ཏོག་དྲི་མཆོག་དང་ལྡན་པ་རྣམས་ཀྱིས་ཀྱང་ཐམས་ཅད་ནས་ཡོངས་སུ་བསྐོར་ནས་གསལ་བར་སྣང་ངོ་། །བྱ་བརྒྱ་{{page:{number:1535,folio:226a,volume:70}}}ཕྲག་སྟོང་རྣམས་ཀྱིས་རྩེ་བར་བྱེད་པ་སྒྲ་འཁྲོལ་བར་གྱུར་པ་གསེར་གྱི་མདོག་དང་ལྡན་པ་པད་མའི་ནགས་རྣམས་ཀྱིས་ཀྱང་ཉེ་བར་མཛེས་པར་གྱུར་པ་རྣམས་སུ་མཆོག་ཏུ་རྣམ་པར་རྒྱུ་བ་ན་ངོ་མཚར་བ་སྐྱེ་བར་བྱེད་པ་གོང་ནས་གོང་དུ་དགའ་བར་གྱུར་པ་མཆོག་གི་གཟུགས་རྣམས་དང་ལྡན་པར་གྱུར་ཅིང་ལྡན་པ་ལས་ཀྱང་རྣམ་པར་སྣང་བར་བྱེད་དོ། །སྒྲ་དང་རོ་དང་གཟུགས་དང་དྲི་རྣམས་ཀྱང་དངོས་པོ་དུ་མ་རྣམས་དང་ལྡན་པར་གྱུར་པས་རྣམ་པར་གསལ་བར་སྣང་ངོ་། །དབང་པོ་དྲུག་གི་བདེ་བ་རྣམས་དང་ཉེ་འཁོར་ན་ལྡན་པས་རིའི་མཆོག་དེ་རྣམ་པར་གསལ་བར་གྱུར་ཏོ། །ལྷ་དེ་དགའ་བའི་འདོད་སྲེད་ཀྱིས་གདུངས་པར་གྱུར་ནས་དེ་དག་ཏུ་ཉེ་བར་ལེགས་པར་འགྲོའོ། །ཉེ་འཁོར་ཀུན་ཏུ་ཡང་གླུ་དང་གར་དང་ལྡན་པར་གྱུར་པ་པད་མའི་ཕྲེང་བས་ཀུན་ཏུ་བཅིངས་པས་ཆེས་ལྷག་པར་དགའ་བར་གྱུར་པ་རྟག་ཏུ་རྒྱགས་པར་གྱུར་པ་རྟག་པར་ཡང་རབ་ཏུ་རངས་པ་ཡུལ་ལྔ་ལ་རྣམ་པར་ཆགས་པས་འདོད་པ་རྣམས་ལ་དགའ་བར་གྱུར་པས། མེ་ལྔ་བཞིན་དུ་སྲེག་པར་གྱུར་པས་རྣམ་པར་རྒྱུ་བར་བྱེད་པ། སྲེད་པའི་རྡུལ་རྣམས་ཀྱིས་ཀུན་ནས་བཅིངས་པར་གྱུར་ནས་གང་ན་རི་དེའི་མཐོ་བ་པོ་ཡོད་པ་དེར་ཉེ་བར་འགྲོའོ། །ཡུལ་ལ་འཆུམས་པར་གྱུར་པས་ལྟ་བ་ལ་ཆེད་ཆེར་བྱེད་པའི་ཡིད་ཀྱིས་ཀྱང་རི་དེ་མཐོང་བར་གྱུར་ཏོ། །ཀུན་ཏུ་རྟོག་པ་རྣམ་པ་སྣ་ཚོགས་རྣམ་པ་དུ་མར་དགའ་བར་གྱུར་པའི་རི་དེའི་ཅུང་ཟད་མཐོ་བ་ལ་ཀུན་ཏུ་འཛེགས་པར་གྱུར་ནས་ལྟ་བར་བྱེད་དོ། །ཐོ་འཁོར་ཀུན་ན་ཡང་བཻ་ཌཱུརྱའི་རང་བཞིན་གྱི་ཕུག་མཆོག་ཏུ་དགའ་བར་གྱུར་པ་རྣམས་སོ། །དེ་དག་གི་གྲངས་ནི་འདི་ཡིན་ཏེ། འདི་ལྟར་སྟོང་ཕྲག་བཅུའོ། །འོད་སྔོན་པོ་རྣམས་ཀྱིས་བརྒྱན་པར་གྱུར་པ་ཉེ་འཁོར་རྣམས་ན་བདེ་བ་མཆོག་གི་སྒྲོན་མ་རྣམས་ནི་མཆོད་པ་ལྟ་བུར་གྱུར་པའི་འོད་རྣམས་མཆོག་ཏུ་དགའ་བར་གྱུར་པ་ནི་ཕུག་དེ་དག་རྣམས་ནའོ། །གང་ན་རིའི་མཆོག་དེ་ལ་ཀུན་ཏུ་གནས་པའི་ལྷ་དེ་དག་ཕུག་དེ་དག་ཏུ་ཞུགས་ནས་དགའ་བར་བྱེད་དོ། །ཇི་ལྟ་ཇི་ལྟར་ལྷ་དེ་དག་རབ་ཏུ་ཞུགས་པ་དེ་ལྟ་དེ་ལྟར་ཡང་ཕུག་དེ་དག་གཡོ་བར་འགྱུར་རོ། །ཇི་ལྟར་ཡང་ལྷ་དེ་དག་ཡིད་ཀྱིས་སྒོམ་པར་{{page:{number:1536,folio:226b,volume:70}}}བྱེད་པར་གྱུར་པ་དེ་བཞིན་དུ་བསམ་པ་དེ་དག་ཐམས་ཅད་ཕུག་དེ་དག་རྣམས་ཉིད་ལས་ཐོབ་པར་འགྱུར་རོ། །ཕུག་དེ་དག་ཡང་གང་འདོད་པར་གྱུར་པ་རྣམས་བྱེད་པ་ཡིན་ནོ། །དེ་དག་རྣམས་ཀྱི་མིང་གིས་ཀྱང་ལྷ་དེ་དག་འདོད་པའི་ཡོན་ཏན་གྱིས་ངོམས་པ་མེད་པར་དགའ་བར་བྱེད་པར་འགྱུར་ཏེ་ལྷན་ཅིག་སྤྱོད་པ་དང་བཅས་པ་རྣམས་དགའ་བའི་རྒྱན་དང་ཆ་བྱད་ཀྱི་མཆོག་འཛིན་པར་གྱུར་པ་ལ་གཅིག་ཏུ་དགེ་བའི་ལས་ཀྱིས་ཁ་ཅིག་ནི་ཤིན་ཏུ་བར་ཡང་ཡིད་འཕྲོག་པར་བྱེད་པའི་རྒྱན་དང་ཆ་བྱད་དང་ལང་ཚོ་དང་འགྱིང་བ་དང་དགོད་པ་དང་གླུ་དང་གར་རྣམས་ཀྱིས་རྣམ་པར་ཆགས་པར་གྱུར་པས་ལྷན་ཅིག་ཏུ་དགའ་བར་བྱེད་དོ། །ཇི་སྲིད་དུ་དགའ་བར་གྱུར་པའི་ཕུག་དེ་དག་རྣམས་ཐམས་ཅད་ཀྱི་སྒོ་ན་ཡང་ལྷ་རྣམས་ལ་ཕན་པར་འདོད་པས་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷས་གཙུག་ལག་གི་ཚིགས་སུ་བཅད་པ་མངོན་པར་བྲིས་པ་ཇི་ལྟར། འཆི་བདག་གིས་ནི་སྐྱེ་བ་འཐུང་། །རྒ་བ་ཡིས་ནི་ལང་ཚོ་འཐུང་། །ནད་རྣམས་ཀྱིས་ནི་ནད་མེད་འཐུང་། །འཇིག་རྟེན་པས་ཀྱང་མི་གོའོ། །སྐྱེས་པ་ཡང་ནི་དུ་མ་རྣམས། །ལྟུང་བ་ཡང་ནི་དུ་མ་ཡིན། །འདི་ཉིད་སྐྱེ་འབྱུང་རྒན་འགྱུར་དང་། །འཆི་འཕོ་དང་ནི་སྐྱེ་བར་འགྱུར། །སྐྱེས་བུ་ཐམས་ཅད་བསྟན་པ་ཡང་། །འཇིག་རྟེན་གྱིས་ནི་མི་གོའོ། །བརྗེ་བསོར་ཇི་ལྟ་བ་ཡི་ཡང་། །སྐད་ཅིག་ཡུད་ཙམ་སྐབས་ཡོད་མིན། །ངག་གིས་གྲོལ་བ་དེར་མནར་བ། །འཇིག་རྟེན་གྱིས་ནི་གོ་བའང་མིན། །སྐྱེ་བ་ཡང་ནི་རྣམ་མང་པོ། །ལྷ་ནི་ཡུལ་གྱིས་རྣམ་རྨོངས་པ། །འཇིག་རྟེན་གྱིས་ནི་མི་གོའོ། །སྲིད་པའི་འཁོར་ལོའི་ཁོག་ཙེ་འདི། །སྲེད་པ་ཡིས་ནི་སྔོན་དུ་བཅུག །དགའ་བའི་འདོད་ཆགས་ཀྱིས་ཡོངས་བསྐོར། །འོན་ཀྱང་འཇིག་རྟེན་པས་མི་གོ། །རྣམ་རྟོག་མཁའ་ལྡིང་གིས་གང་བའི། །སྐྱོན་རྣམས་ཆེས་འཇུག་ཤེས་པར་གྱིས། །སྲེད་པའི་ཆུ་ཀླུང་རྣམ་ཡངས་འདི། །འཇིག་རྟེན་པས་ཀྱང་གོ་བ་མིན། །དེ་ལྟར་ཕུག་གི་སྒོ་དེ་དག་རྣམས་ལ་ལྷ་རྣམས་ལ་ཕན་པར་འདོད་པའི་ཕྱིར་ན་དེ་བཞིན་དུ་བྲིས་པར་གྱུར་ཏོ། །དེ་ལ་ལྷ་ཁ་ཅིག་གིས་མངོན་པར་བརྗོད་ནས་སྔོན་གྱི་སྐྱེ་བ་དྲན་པར་བྱས་པར་གྱུར་ནས་ཡིད་བྱུང་བས་ཡུད་ཙམ་ཅིག་ཏུ་བག་མེད་པས་རྣམ་པར་མི་རྒྱུ་{{page:{number:1537,folio:227a,volume:70}}}བར་འགྱུར་རོ། །ལེགས་པར་བྱས་པའི་ལས་ཀྱིས་ལེགས་པར་བསྒོས་པར་གྱུར་པའི་སེམས་ཡུད་ཙམ་དེས་ཀྱང་སྐྱེ་བ་གཞན་བརྒྱ་སྟོང་དུ་བདེ་བར་གྱུར་པའི་སྐལ་བ་ཅན་དུ་འགྱུར་རོ། །གང་གི་ཕྱིར་སྟོབས་དང་ལྡན་པ་རྣམས་ནི་དཀར་པོའི་ཕྱོགས་ཡིན་ལ། སྟོབས་ཆུང་བ་ནི་ནག་པོའི་ཕྱོགས་ཡིན་ནོ། །དེ་དག་གི་དེ་ལྟར་ཡུད་ཙམ་དེས་ཀྱང་སྐྱེ་བ་གཞན་བརྒྱ་སྟོང་རྣམས་ཆུད་གཟན་པར་མ་གྱུར་ཏོ། །ཕུག་གང་དག་གི་སྒོ་ལ་ཚིགས་སུ་བཅད་པ་མཐོང་ཞིང་ཡིད་བྱུང་བར་གྱུར་ནས་བག་མེད་པས་རྣམ་པར་མི་རྒྱུ་བར་གྱུར་པ་རྣམས་དང་། ལྷ་གང་དག་གིས་ན་དེ་མ་མཐོང་བ་ཉིད་དུ་ཞུགས་པར་ཡང་གྱུར་ཏེ། དེ་ནས་གང་དག་གིས་ཚིགས་སུ་བཅད་པ་དེ་མཐོང་བ་རྣམས་དང་ཡང་གང་དག་གིས་མ་མཐོང་བ་དེ་དག་རྣམས་ཐམས་ཅད་ཀྱང་སྒོ་དེ་ནས་ཞུགས་ཏེ། ནང་དུ་གྱུར་པའི་དགའ་བའི་ཡན་ལག་རྣམས་ཕྱིར་ཞིང་ཉིད་ཀྱང་བག་མེད་པས་ཟིན་པར་གྱུར་ནས་རབ་ཏུ་ལྟ་བར་བྱེད་དོ། །རྣམ་པ་ཇི་ལྟ་བུའི་ནོར་བུའི་ཕུང་པོ་རྣམས་ལ་འདི་ལྟ་སྟེ། རྡོ་རྗེའི་ཕུང་པོ་དང་ཨིན་དྲ་ནཱི་ལའི་ཕུང་པོ་དང་ནཱི་ལ་ཆེན་པོའི་ཕུང་པོ་དང་ནོར་བུའི་ཕུང་པོ་རྣམས་དང་རྣམ་པ་དུ་མར་ཉེ་འཁོར་ན་ཀུན་ཏུ་སྣང་བར་བྱེད་དོ། །རྣམ་པ་དེ་དག་རྣམས་ཀྱིས་རྣམ་པ་དུ་མར་ཡང་ཕུག་དེ་དག་རང་བཞིན་ཉིད་ཀྱིས་གཟི་བརྗིད་དང་ལྡན་པར་གྱུར་པ་ལས་ཕྱིར་ཞིང་ཉིད་ཀྱང་དེ་དག་ཤིན་ཏུ་ཡང་འབར་བར་འགྱུར་བ་ཡིན་ནོ། །འོད་གསུམ་པར་གྱུར་པ་ན་ལྷ་རྣམས་རང་ཉིད་ཀྱི་ལུས་ལས་ཀུན་ཏུ་བྱུང་བའི་འོད་ཟེར་རྣམས་ཀྱིས་ཏེ། དེ་ལྟར་ཕུག་དེ་ཆེས་དགའ་བར་གྱུར་པ་ཡིན་ནོ། །དེ་དག་ལ་ཡང་ལྷ་དེ་དག་རྣམས་རངས་པར་གྱུར་ནས་དགའ་བར་བྱེད་ཅིང་གར་བྱེད་དོ། །དགོད་པར་བྱེད་དོ། །ཕ་རོལ་རྒྱ་ཆེན་པོས་ཟིན་པར་གྱུར་པའི་འཇིགས་པ་དང་མྱ་ངན་དང་བྲལ་བ། ལྷ་རྣམས་ཀྱི་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་ལྡན་པར་གྱུར་ནས་དེ་དགའ་བར་བྱེད་དེ་ལྷན་ཅིག་སྤྱོད་པའི་འཁོར་དང་བཅས་པ་རྣམས་གཟེར་ཟུག་དང་རྣམ་པར་བྲལ་རིམས་ནད་མེད་པ་མྱ་ངན་མེད་པ་རང་གི་ལས་ཀྱི་བགོ་སྐལ་ལ་སྤྱོད་པ་རྣམས་རྣམ་པ་དུ་མར་དགའ་བར་བྱེད་དེ། དེས་རིན་པོ་ཆེའི་ས་གཞི་དེ་ཉིད་མངོན་པར་མཐོང་ནས་རབ་{{page:{number:1538,folio:227b,volume:70}}}ཏུ་རངས་པ་མཆོག་གི་ཡིད་ཀྱིས་རབ་ཏུ་གར་བྱེད་པ་དང་གླུ་དང་ཅ་ཅོའི་སྒྲ་དང་རྔ་སྒྲ་རྣམས་ཀྱིས་སྨྱོས་པར་གྱུར་པའི་ཡིད་ཀྱིས་སླར་ཡང་ཕུག་དེ་དག་ཉིད་ཀྱི་ནང་དུ་ཞུགས་པར་གྱུར་ཏོ། །ཞུགས་ནས་ཀྱང་མཐོང་བར་གྱུར་པ་རྣམས་ལ་ཆུ་ཀླུང་ཤིན་ཏུ་དྲི་ཞིམ་པ་རེག་བྱས་ཡོངས་སུ་གང་བ་མྱོས་བྱེད་ཀྱིས་ཡོངས་སུ་གང་བར་གྱུར་པ་དེ་ལ་སྟེན་པར་བྱེད་པའི་བྱས་ཉེ་བར་མཛེས་པའོ། །དེ་ལ་བྱའི་རིགས་ནི་འདི་དག་རྣམས་ཡོད་དེ་རབ་ཏུ་དགའ་བ་པོ་དེ་རྟག་ཏུ་མྱོས་པ་དང་། ཀུན་ཏུ་དགའ་བ་དང་། གཞན་དུ་མ་ཡིན་པ་དང་རོ་ལ་དགའ་བར་བྱེད་པ་དང་རང་བཞིན་གྱིས་ང་རྒྱལ་ཅན་དང་གཞན་ལ་མི་དགའ་བ་དང་དྲིའི་བཏུང་བས་མྱོས་པ་སྟེ། དེ་དག་དང་བྱ་གཞན་དག་རྣམས་ཀྱང་མཆོག་ཏུ་རབ་ཏུ་རངས་པར་གྱུར་ནས་མྱོས་བྱེད་ཀྱི་ཆུ་ཀླུང་དེར་དགའ་བར་བྱེད་ཅིང་དེ་ལེགས་པར་བྱས་པའི་ལས་ཀྱིས་ཀྱང་བསྐུལ་ནས་ཚིགས་སུ་བཅད་པ་རྣམས་རྗོད་པར་བྱེད་པ། ཇི་ལྟར། རོ་ཡིས་མཛེས་པའི་མྱོས་བྱེད་ནི། །ཡོངས་སུ་སྨིན་ནས་ཤིན་ཏུ་གདུག །ཡོངས་སུ་སྨིན་པའི་སྡིག་པ་ཡིས། །དམྱལ་བར་སྐྱེ་བར་འགྱུར་བ་ཡིན། །འཐུངས་པས་རྨོངས་པ་སྐྱེད་པར་བྱེད། །རྨོངས་པས་སྡིག་ལ་དགའ་བར་འགྱུར། །སྙིང་ལ་ཀུན་ནས་ཆགས་ལྡན་པའི། །བྱིས་རྣམས་དམྱལ་བའི་རྗེས་སུ་རྒྱུག །དང་པོར་རབ་ཏུ་དགའ་བ་སྐྱེད། །རྣམ་སྨིན་བཀྲེན་པ་བླ་ན་མེད། །སྲེད་པས་དང་པོར་འཁོལ་བར་བྱེད། །ཕྱི་ནས་མི་བཟོད་པར་ནི་སྲེག །དང་པོར་ངག་དང་བློ་ཉམས་བྱེད། །ཕྱི་ནས་བདེ་བ་ཉམས་པར་བྱེད། །དེ་ཕྱིར་སྐྱེས་བུ་བརྟན་ལྡན་པ། །གང་ཞིག་མྱོས་བྱེད་བསྟེན་མི་བྱ། །སྐྱེས་བུ་མྱོས་བྱེད་སྟེན་རྣམས་ནི། །མཁའ་ལྡིང་དང་ནི་མཚུངས་འཕྱོ་བའི། །མཚུངས་པར་རྣམ་པར་རྨོངས་སྐྱེད་པ། །ཆང་ནི་སྤོངས་དང་དུག་ཆེན་པོ། །གང་གིས་ཆང་ནི་དུག་མཚུངས་མཐོང་། །དེས་ནི་བླ་མེད་གོ་འཕང་མཐོང་། །གང་ཡང་དེ་ནི་རྣམ་ཆགས་འཐུང་། །ཟངས་ཞུའི་ཁུ་བ་དམར་པོ་འཐུངས། །གཅིག་ལས་སྡིག་པ་ཐམས་ཅད་པ། །གཅིག་པོ་ཆང་འཐུང་བ་འདི་ཡིན། །དེ་ཡིས་སེམས་ནི་སུན་འབྱིན་བྱེད། །སྡོམ་པས་སེམས་ཀྱི་རྩ་བ་ཅན། །གང་ཕྱིར་{{page:{number:1539,folio:228a,volume:70}}}སེམས་ནི་རྩེ་གཅིག་མིན། །ཆོས་རྣམས་དཔྱོད་བྱེད་པ་ཡང་མིན། །དགེ་སློང་ཆང་ནི་སྟེན་པ་ན། །དགོན་པར་དགའ་བར་འགྱུར་མ་ཡིན། །ཆང་གིས་ཡིད་ནི་གཡེང་བར་བྱེད། །སྙིང་ཡང་རྒོད་བག་དང་བཅས་འགྱུར། །ཆོས་ལའང་དགའ་བར་འགྱུར་མ་ཡིན། །འཇིག་རྟེན་འདི་མེད་ཕ་རོལ་མེད། །སྤྱོད་ལམ་ཤེས་པ་མ་ཡིན་ལ། །སྟོན་པའི་དུས་ཀྱང་ཤེས་མ་ཡིན། །དམ་པའི་ཆོས་ཉིད་དང་འགལ་ཞིང་། །སྟོན་པས་ཀྱང་ནི་ཅི་ཞིག་བཤད། །རེ་ཞིག་རང་གིས་མི་ཤེས་ན། །བདག་གིས་འདིར་ནི་ཅི་ཞིག་སྨྲ། །མཛེས་མིན་ངག་གི་སྤུ་གྲིའི་མཚོན། །གཞན་གྱིས་ཇི་ལྟར་ཡོངས་སུ་ཤེས། །འཇིག་རྟེན་དོན་ལ་ཡང་འགྱུར་ཞིང་། །ཆོས་ལས་ཀྱང་ནི་ཡོངས་སུ་ཉམས། །འབར་བའི་ཆང་ནི་བསྟེན་པ་ན། །སྐྱེས་བུ་ནོར་མེད་མཐོང་བ་ཡིན། །འདས་པའི་དོན་ཀུན་དྲན་མིན་དང་། །ད་ལྟར་བ་ལ་རྨོངས་པར་འགྱུར། །མ་འོངས་བསམ་པ་ཅི་ལ་ཡོད། །ཆང་གིས་དུས་གསུམ་ཆུད་གཟོན་བྱེད། །སྣ་ཚོགས་གཟུགས་ཀྱང་རྣམ་པར་འཇོམས། །ལུས་ཅན་རྣམས་ཀྱིས་སེམས་ཀྱང་འཇོམས། །སྐྱེས་པའི་སྐྱོན་ནི་སྐྱེད་བྱེད་པའི། །ཆང་གིས་ཆོས་ནི་རབ་སུན་འདོན། །དེ་ལྟར་ཕུག་གི་ནང་ན་གནས་པར་གྱུར་པའི་བྱ་དེ་དག་རྣམས་རྟག་པར་རབ་ཏུ་དགའ་བ་དང་ལྡན་ཞིང་། སྟོན་པར་བྱེད་པའི་རྩ་བར་གྱུར་པ་ལས་དམ་པ་རྣམས་ཀྱིས་ལེགས་པར་བསྐུལ་བས་ལྷ་རྣམས་ལ་འཆད་དོ། །དེ་ཐོས་ནས་ཀྱང་ལྷ་གང་དག་ལེགས་པར་བྱས་པའི་ལས་རྣམས་ཆེས་ལྷག་པར་གྱུར་པ་དེ་དག་རྣམས་ཀྱིས་སྐྱེ་བ་གཞན་རྗེས་སུ་དྲན་པར་འགྱུར་བ་དང་། ཆང་གི་སྐྱོན་རྣམས་ཀྱང་ཤེས་སོ། །རྒྱུ་དེས་ཀྱང་ཆང་མི་འཐུང་ངོ་། །དེ་དག་རྣམས་འདིར་བག་མེད་པར་ཡང་མི་འགྱུར་རོ། །དེ་ལྟ་དེ་ལྟར་མྱོས་བྱེད་འཐུང་བར་བྱེད་པ་དེ་དག་རྣམས་སླར་ཡང་ལྷ་དེ་དག་རབ་ཏུ་དགའ་བའི་ཡིད་ཀྱིས་རབ་ཏུ་རྩེ་བར་བྱེད་དེ་རྔ་སྐད་ཡན་ལག་ལྔ་དང་ལྡན་པ་ཤིན་ཏུ་ཆགས་པ་དང་ཤིན་ཏུ་སྙན་པ་དང་རྒྱུན་དུ་དགའ་བར་གྱུར་པ་དག་གིས་དགའ་བར་བྱེད་དོ། །དེ་དག་རྣམས་དུས་ཡུན་རིང་པོ་ཕུག་དེ་དག་ཏུ་ལྷ་རྫས་ཀྱི་མཆོག་རྣམས་སྣ་ཚོགས་པ་ཡིད་{{page:{number:1540,folio:228b,volume:70}}}འཕྲོག་པར་བྱེད་པ་རྣམས་ཀྱིས་རྩེད་མོ་རྩེས་པར་གྱུར་ནས་གང་ཁོ་ནས་ཇི་ལྟར་ཞུགས་པར་གྱུར་པ་དེ་ཁོ་ན་བཞིན་དུ་ཕྱིར་འགྲོའོ། །ཕྱིར་སོང་ནས་ཀྱང་གཞན་ཡང་ཡུལ་རྣམས་ལ་སྲེད་པར་གྱུར་པས་བག་མེད་པར་རྣམ་པར་རྒྱུ་བ་རྣམས་ནགས་དང་ཉེ་བའི་ནགས་དག་ལྟ་བ་ལ་དགའ་བའི་ཡིད་ཀྱིས་ལྷན་ཅིག་སྤྱོད་པ་དང་བཅས་པས་པད་མའི་ཚལ་གྱི་ནང་དང་ཆུ་ཀླུང་དང་ཚང་ཚིང་དག་ཏུ་དགའ་བར་བྱེད་དོ། །ལྷ་དེ་དག་ལེགས་པར་བྱས་པའི་ལས་ཀྱི་འབྲས་བུ་ལ་ལོངས་སྤྱོད་པས་དེ་དག་རྣམ་པ་དེ་སྲིད་ཀྱི་དཔེ་མེད་པའི་ལྷ་རྫས་ཀྱི་བདེ་བ་རྣམས་ཕུན་སུམ་ཚོགས་པར་འགྱུར་བ་རྣམས་ལ་ཡུལ་གྱིས་ངོམས་པ་སྐྱེ་བ་མེད་དེ། རྣམ་པར་གཡེངས་པའི་སྐྱོན་གྱིས་རྣམ་པར་གཡེངས་པའི་མུན་པའི་རང་བཞིན་ཁོ་ནས་ཏེ། དེ་དག་གིས་རང་བཞིན་ནི་ནམ་ཡང་ཀུན་ནས་འཁུམ་པར་མི་འགྱུར་རོ། །ཡུལ་གྱི་བདེ་བ་རྣམས་ཀྱིས་ངོམས་པར་འགྱུར་བའམ་རྣམ་པར་གཡེངས་པར་གྱུར་པའི་ངོ་བོས་ཀྱང་དབང་པོ་རྣམས་ནི་ནམ་ཡང་སྲེད་པ་དང་བྲལ་བར་མི་འགྱུར་རོ། །ལྷ་རྣམས་ལྷ་རྫས་ཀྱི་འདོད་པའི་ཡོན་ཏན་ལྔ་ཡིས་ཉི་མ་རེ་རེ་ཞིང་རབ་ཏུ་འཕེལ་བར་གྱུར་པའི་སྔ་ཕྱི་རིམ་པས་ངོ་མཚར་བ་རྣམས་སྐྱེད་པར་བྱེད་པ་དང་ཡིད་ཀྱི་རྗེས་སུ་འཐུན་པར་བྱེད་པ་དང་དཔེ་མེད་པ་དང་ཡོན་ཏན་དང་ལྡན་པར་གྱུར་པས་ཀྱང་དེས་དེ་དག་ནམ་ཡང་ངོམས་པ་སྐྱེ་བ་མ་ཡིན་ནོ། །ཇི་ལྟར་ཆུ་རྣམས་ཀྱིས་ནི་རྒྱ་མཚོ་ངོམས་པ་ཡོད་པ་མ་ཡིན་ནོ། །དེ་བཞིན་དུ་ལྷ་རྣམས་ཀྱང་སྟེ་དེ་དག་དུས་དེ་སྲིད་དུ་རིགས་དེ་ཉིད་ལ་དགའ་བར་ཡང་བྱེད་ཅིང་རྣམ་པ་སྣ་ཚོགས་པའི་བདེ་བ་རྣམས་ཀྱིས་རྒྱུ་བ་རྒྱགས་པས་ནགས་དང་ཉེ་བའི་ནགས་རྣམས་ལ་རྣམ་པར་རྒྱུ་བར་བྱེད་པས་འདོད་པའི་ཆུ་བོས་ཀུན་ནས་ཁྱེར་བར་གྱུར་པ་རྣམས་ལྷན་ཅིག་སྤྱོད་པ་དང་བཅས་ནས་དགའ་བར་བྱེད་དེ། ཇི་སྲིད་དུ་འདོད་པ་སྡུག་པའི་ལས་བྱས་ཤིང་བསགས་པར་གྱུར་པ་དེ་དག་རྣམས་ཟད་པར་མ་གྱུར་གྱི་བར་དུའོ། །དེ་ཟད་ནས་ལྷའི་རིགས་དེ་ལས་འཆི་འཕོ་བར་འགྱུར་རོ། །འཕོས་ནས་ཀྱང་ཇི་ལྟར་ལས་ཀྱིས་ཉེ་བར་འགྲོ་བར་བྱེད་པ་ཇི་ལྟར་ལས་ཀྱི་ཐག་པ་དག་གིས་ཀུན་ནས་ལྷ་དེ་བཅིངས་པར་གྱུར་ཅིང་རྣམ་པ་དེ་ལྟ་{{page:{number:1541,folio:229a,volume:70}}}བུའི་བདེ་བ་ལས་ཀྱང་ཡོངས་སུ་ཉམས་ནས་སླར་ཡང་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །དེ་དག་གི་གལ་ཏེ་ལེགས་པར་བྱས་པའི་ལས་སུ་གྱུར་པ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་སུ་སྐྱེས་ནས་དེ་འཛམ་བུའི་གླིང་དུ་མཆོག་ཏུ་སྐྱིད་དེ་བར་འགྱུར་ཏེ་ཤིན་ཏུ་མཐོ་བའི་རིགས་སུ་གར་དང་གླུ་དང་དགོད་པ་དང་འགྱིང་བག་དང་བཅས་པར་སྐྱེའོ། །མཆོག་ཏུ་སྐྱིད་དེ་བར་འགྱུར་ཏེ། སྐྱེས་བུ་ཡང་མེ་ཏོག་ཕྲེང་དང་པི་བང་དང་རྒྱན་དང་ཆ་བྱད་བཟང་པོ་དང་མཆོག་ཏུ་འཕགས་པའི་གཟུགས་དང་ལྡན་པ་ཕུན་སུམ་ཚོགས་པ་མཆོག་དང་ལྡན་པ་ཡུལ་ལྗོངས་ཀྱི་མཆོག་དག་ཏུ་ཉེ་བར་སྐྱེ་བར་འགྱུར་ཏེ་རྒྱལ་པོའམ་རྒྱལ་པོའི་བློན་པོ་ཡང་རུང་སྟེ་ཡུལ་ཀཱ་ཤིའམ་ཀཽ་ཤ་ལའམ་གླིང་ཕྲན་དག་ཏུ་ཡང་ལས་དེའི་རྒྱུ་འཐུན་པའི་འབྲས་བུ་དག་གིས་སོ། །འོད་ཟེར་འཕྲོ་བ་ཅན་གྱི་ལྷ་རྣམས་ཀྱི་ལྷའི་རིགས་ཇི་སྲིད་པ་རྣམས་ཡོངས་སུ་བསྡུས་པ་སྟེ་ས་བདུན་པ་རྫོགས་སྷོ།། །།ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་འཐབ་བྲལ་བའི་ལྷ་རྣམས་ཀྱི་ས་གཞན་ལ་ཀུན་ཏུ་ལྟ་བར་བྱེད་དོ། །དེ་ཐོས་པ་ལས་བྱུང་བའི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱི་ས་ཇི་ལྟར་ཡོད་པ་བསྡམས་པར་རྒྱུ་བ་ཞེས་བྱ་བ་མཐོང་ངོ་། །ས་དེ་ལ་ལས་གང་གིས་སེམས་ཅན་རྣམས་སྐྱེ་བར་འགྱུར་བ་དེས་མཐོང་བ་མཆོག་ཏུ་རྣམ་པར་དག་པར་གྱུར་པའི་རྣམ་པར་སྨིན་པ་དཀར་བ་བདེ་བ་སྐྱེད་པར་བྱེད་པའི་ལས་དེའི་འབྲས་བུ་ལ་སླུ་བ་མེད་པ། འཕགས་པ་དགྱེས་པའི་སྦྱིན་པ་དང་ཤེས་རབ་ལྷག་པ་དེས་འདོད་པ་སྡུག་པ་ཡིད་དུ་འོང་བའི་འབྲས་བུར་འགྱུར་བ་ལ་འདི་ལྟ་སྟེ། ལྷར་སྐྱེ་བར་བྱེད་པའོ། །རྣམ་པ་ཇི་ལྟ་བུའི་འདོད་པ་སྡུག་པ་ཡིད་དུ་འོང་བས་ལྷར་སྐྱེ་བའི་འབྲས་བུ་ཡིན་ན་འདི་ལྟ་སྟེ། གང་གིས་མཆོག་ཏུ་དགེ་བའི་སེམས་སུ་གྱུར་ནས་ཤིན་ཏུ་རྣམ་པར་དག་པར་སྤྱོད་པར་གྱུར་ཏེ། གུས་པ་ལེགས་པར་སྐྱེས་པའི་ཡིད་ཞུ་བར་གྱུར་པས་སྲོག་གཅོད་པ་དང་མ་བྱིན་པར་ལེན་པ་དག་རྣམ་པར་སྤངས་པར་གྱུར་པ་ནི་སྔ་མ་བཞིན་ཏེ། འདོད་པ་ལ་ལོག་པར་གཡེམ་པ་ཡང་རྣམ་པར་སྤོང་བར་བྱེད་པ་ལ་འདི་ལྟ་སྟེ། གང་གིས་སྔོན་སྐྱེ་བ་གཞན་དུ་ཉམས་སུ་མྱོང་བར་གྱུར་{{page:{number:1542,folio:229b,volume:70}}}པའི་འཁྲིག་པ་ཐོས་ནས་ཆགས་པར་བྱེད་པ་དང་། འདོད་ཆགས་ལ་སྤྱད་པའི་ཡིད་ཀྱིས་ཀྱང་རབ་ཏུ་ཉམས་པར་གྱུར་ནས་ཡུལ་གྱི་སྲེད་པས་འཁྲིད་པར་གྱུར་པའི་འདོད་པ་རྣམས་ཀྱང་མྱོང་བར་མི་བྱེད་དོ། །དེ་དག་རྣམས་ལ་སེམས་པར་ཡང་མི་བྱེད་དོ། །རབ་ཏུ་རྟོག་པར་མི་བྱེད་དོ། །གཞན་རྣམས་ཀུན་དུ་རྟོག་པར་བྱེད་པ་ན་རབ་ཏུ་འགོག་པར་བྱེད་དོ། །དེ་ལྟར་ཡོངས་སུ་དག་པའི་ལས་བྱེད་པ་དེ་ལུས་ཞིག་པར་གྱུར་པ་ན་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱིས་བསྡམས་པར་རྒྱུ་བའི་སར་སྐྱེའོ། །དགེ་བའི་ལས་དེ་དག་གི་འབྲས་བུས་དེ་ལས་སྐྱེས་པར་གྱུར་པ་ན་ཡང་འདིའི་རྣམ་པ་སྣ་ཚོགས་པའི་དྲི་དང་རོ་དང་རེག་བྱ་རྣམས་དང་དེ་ཡུལ་དུ་མ་རྣམས་ལ་དགའ་བར་གྱུར་པས་ནགས་ཀྱི་ནང་རྣམས་སུ་རྒྱུ་བར་བྱེད་ཅིང་ལྷ་རྫས་ཀྱི་ལྟི་ལྟོ་ཅན་རྣམས་འགྱིང་བར་གྱུར་པ་ལྷ་མོ་བརྒྱ་སྟོང་གིས་ཉེ་བར་སྒྱུར་ཟློག་བྱེད་པས་ནགས་དང་ཉེ་བའི་ནགས་དང་རྫིང་བུ་དང་འབབ་ཆུ་དག་ལ་སྟེན་པར་བྱེད་པ་ཡུད་ཙམ་ཅིག་ཀྱང་གནས་གཅིག་ན་དགའ་བར་མི་བྱེད་པར་དེ་སྔ་ན་མ་མཐོང་བའི་བདེ་བ་དཔེ་མེད་པ་རྣམས་ལ་ལོངས་སྤྱོད་པར་གྱུར་པ། བདེ་བ་དུ་མ་པ་དུ་མ་རྣམས་ཀྱིས་དེའི་དབང་པོ་རྣམས་དང་ཡིད་ཀྱང་ངོམས་པ་མེད་པར་དེ་ཡང་ནགས་དང་ཉེ་བའི་ནགས་སུ་ཡིད་ལ་སྨོན་པའི་ལྷ་མོའི་ཚོགས་ཀྱིས་ཡོངས་སུ་བསྐོར་བར་གྱུར་ནས་ལྷ་གཞན་དག་རྣམས་ནགས་རྣམས་ཀྱི་ནང་དུ་རྩེ་བར་གྱུར་པ་རྣམས་མངོན་པར་མཐོང་ལ་དེ་དག་རྣམས་ཀྱིས་ཀྱང་ལྷ་གསར་དུ་སྐྱེས་པ་དེ་མངོན་པར་མཐོང་བར་གྱུར་ཏེ་འདོད་ཆགས་ཀྱིས་གཟིར་བའི་རྒྱགས་པས་རྩེ་བའི་འགྲོས་དང་ལྡན་པ་ལྷ་རྫས་ཀྱི་ཕྲེང་བའི་རྒྱན་ཅན་དེ་དག་རྣམས་ལ་གསར་དུ་སྐྱེས་པར་གྱུར་པ་ལ་ཉེ་བར་རྟེན་པར་བྱེད་དོ། །དེས་ཀྱང་དེ་དག་རྣམས་མངོན་པར་མཐོང་བར་གྱུར་ནས་ཡོན་ཏན་དང་ལྡན་པའི་འདོད་པ་ལྔས་རྣམ་པར་ཟིན་པར་གྱུར་པས་དེ་དག་རྣམས་ཉིད་ཀྱང་ཐག་ཉེ་བར་གྱུར་པར་ལེགས་པར་ཉེ་བར་བསྙེན་ནས་འགྲོ་བར་བྱེད་དོ། །ལྷ་མོ་དེ་དག་རྣམས་དང་ལྷ་གསར་དུ་སྐྱེས་པར་གྱུར་པ་དེ་ཡང་ཕན་ཚུན་དུ་ལྷན་ཅིག་ཏུ་རྒྱགས་པ་ལ་དོན་གཅིག་པར་གྱུར་པས་དེ་ཐམས་ཅད་གར་བྱེད་པར་གྱུར་པ་དང་དགོད་པར་གྱུར་པ་ལས་{{page:{number:1543,folio:230a,volume:70}}}དེ་དག་རྣམས་འདི་བཞིན་དུ་སེམས་པར་གྱུར་ཏེ་འདི་དག་ནི་བདག་ཅག་རྒྱས་པར་བྱེད་པར་བྱེད་པ་པོའོ་ཞེས་དེ་བཞིན་དུ་བསམས་ནས་ཇི་ལྟར་དེ་དག་དང་བདག་ཏུ་འཛིན་པར་གྱུར་པས་དེ་དག་རྣམས་ཕན་ཚུན་དུ་མངོན་པར་ཆགས་ཤིང་ཞེན་པས་ངལ་སོས་པ་སྐྱེད་པར་བྱེད་པ་ཕན་ཚུན་དུ་གནོན་པ་མེད་པར་གྱུར་ནས་རྒོད་པ་དང་བསྐྱོད་པ་དང་རྩེ་དགའ་བ་ལ་དོན་དམ་དུ་བྱེད་པར་གྱུར་པས་ནགས་ནས་ནགས་གཞན་རྣམས་སུ་དང་རིའི་རྩེ་མོ་ནས་རིའི་རྩེ་མོ་རྣམས་སུ་དང་རྫིང་བུ་ནས་རྫིང་བུ་རྣམས་དང་པད་མའི་རྫིང་བུ་ནས་པད་མའི་རྫིང་བུ་རྣམས་དང་འཁྲི་ཤིང་གི་ཁང་པ་ནས་འཁྲི་ཤིང་གི་ཁང་པར་དང་ཤིང་ལྗོན་པའི་ཚལ་ནས་ཤིང་ལྗོན་པའི་ཚལ་དག་དང་མཚོ་གཞན་ནས་མཚོ་གཞན་རྣམས་སུ་སྟེ་དེ་དག་ན་རྣམ་པ་དུ་མར་གྱུར་པའི་བཻ་ཌཱུརྱ་སྔོན་པོ་དང་འདྲ་བར་གྱུར་པའི་ངང་པ་དང་ངང་ངུར་གཞལ་དུ་མེད་པའི་བྱ་དུ་མས་སྒྲ་ཀུན་ནས་བསྒྲགས་པར་གྱུར་པས་རྣ་བར་སྙན་པར་བྱེད་པ་ཀུན་བསམས་པས་འདོད་པ་རྣམས་འབྱུང་བའི་ཆུ་ཡིན་ཏེ་ཇི་ལྟར་ལྷ་དེ་དག་རྣམས་ཀྱི་སེམས་མངོན་པར་རྒྱན་པར་བྱེད་པའི་རྣམ་པ་དེ་སྲིད་དུ་འགྱུར་རོ། །དེ་ལྟར་གྱུར་པའི་ཆུ་གང་ཡིན་པ་ནི་རྣམ་པ་དུ་མར་རོ་དང་དྲི་དང་ལྡན་པ་ཡིན་ནོ། །དེ་མཚོ་དེ་དག་ཏུ་རྩེད་མོ་བྱས་ནས་སླར་ཉིད་ཀྱང་གང་ན་ལྷ་གཞན་དག་རྣམས་མཆོག་ཏུ་དགའ་བའི་ཡིད་ཀྱིས་འགྲོ་བར་བྱེད་པ་དེར་ལྷ་གསར་དུ་སྐྱེས་པ་དེ་ལྷ་མོའི་ཚོགས་དེ་དག་རྣམས་ཀྱིས་ཡོངས་སུ་བསྐོར་ནས་གར་དང་གླུ་དང་རོལ་མོའི་སྒྲ་དང་བཅས་ནས་འགྲོ་བར་བྱེད་དོ། །ལྷ་དེ་དག་གིས་ཀྱང་ལྷ་གསར་དུ་སྐྱེས་པ་དེ་ཀུན་ནས་མངོན་པར་མཐོང་ནས་ཚིགས་སུ་བཅད་པ་བརྗོད་པ། ཇི་ལྟར། གསར་དུ་སྐྱེས་པའི་བྲག་རྣམས་དང་། །རྫིང་བུའི་པད་མའི་ཚལ་དང་ནི། །ཁང་བཟངས་རྩེ་མོ་དགའ་བ་ལས། །རང་འཁོར་ལྷ་དང་བཅས་ནས་དགའ། །གསེར་ལས་གྱུར་པའི་བྲག་དང་ནི། །བཻ་ཌཱུརྱ་ཡི་རྩེ་མོ་ལ། །ནགས་ཀྱི་ཚལ་དང་གཞན་རྣམས་ཡང་། །རང་གི་ལྷ་འཁོར་བཅས་ཏེ་དགའ། །དགའ་བའི་དཔག་བསམ་ཤིང་དག་དང་། །ཆུ་ཀླུང་དང་ནི་འབབ་ཆུ་དང་། །མཚོ་བྲན་ཡང་ནི་རྣམ་སྤངས་པ། །ལྷ་རང་འཁོར་{{page:{number:1544,folio:230b,volume:70}}}དང་བཅས་ཏེ་དགའ། །རིན་ཆེན་བདུན་གྱིས་རྣམ་བཀྲ་བའི། །རི་རྣམས་དག་དང་ཆུ་ཀླུང་དང་། །རི་ལོགས་དང་ནི་ཆེར་འོས་ལ། །དགའ་བོ་རང་བཅས་ལྷ་རྣམས་དང་། །མན་དཱ་ར་ཤིང་ཚང་ཚིང་དང་། །ཨུད་པལ་སྔོན་པོའི་ཚལ་རྣམས་ལ། །བྱ་ཡི་དབྱངས་སྙན་དགའ་བ་ན། །རང་འཁོར་ལྷ་དང་བཅས་ནས་དགའ། །ས་གཞིའི་ཆ་ནི་གཞན་དག་དང་། །རིན་ཆེན་འབྱུང་གནས་ཚལ་རྣམས་དང་། །ཁྱོགས་ཀྱི་ཁང་བུ་དགའ་བར་ནི། །ལྷ་ནི་རང་འཁོར་བཅས་ཏེ་དགའ། །ཡིད་ནི་མཉེན་ཞིང་རླན་བྱེད་པའི། །རྔ་སྐད་ཡན་ལག་ལྔ་པ་ཡིས། །གར་དང་ལྡན་པ་རྟག་བདེ་བས། །ལྷ་ནི་རང་འཁོར་བཅས་ཏེ་དགའ། །དེ་ལྟར་ལྷ་དེ་དག་གིས་གསར་དུ་སྐྱེས་པའི་ལྷ་དེ་ལ་འགྲོ་བར་བྱེད་དོ། །དེ་དག་གི་ཚིགས་སུ་བཅད་པ་རྣམས་ཀུན་དུ་ཞི་བར་གྱུར་ནས། དེ་ཁོ་ན་ཉིད་རྗོད་པར་བྱེད་པའི་བྱ་དེ་དག་རྣམས་ཀྱིས་ཀྱང་ཚིགས་སུ་བཅད་པའི་དབྱངས་དང་ཞད་འདྲ་བའི་ཀུན་བརྗོད་པ་དག་བསྙད་པ། ཇི་ལྟར། ནགས་དང་ཉེ་བའི་ནགས་རྣམས་དང་། །པད་མའི་འབྱུང་གནས་ནགས་རྣམས་ལ། །བྱིས་པ་སྲེད་པས་རྣམ་པར་འཁྲུལ། །རང་གི་ལྷ་འཁོར་བཅས་ཏེ་ལྟུང་། །གསེར་ལས་གྱུར་པའི་བྲག་རྣམས་ཀྱི། །རྩེ་མོ་བཻ་ཌཱུརྱ་རྣམས་ལ། །དགེ་བའི་ལས་ཀྱིས་འཕངས་པ་དེ། །རང་གི་འཁོར་གྱི་ལྷར་བཅས་ལྟུང་། །དཔག་བསམ་ཤིང་ནི་དགར་འགྱུར་དང་། །ཆུ་ཀླུང་དང་ནི་འབབ་ཆུ་ལ། །སྤྱོད་པ་དེ་ཡིས་དགེ་ཟད་ནས། །རང་འཁོར་ལྷ་དང་བཅས་ནས་ལྟུང་། །ས་གཞིའི་ཆ་ནི་གཞན་དག་དང་། །རིན་ཆེན་འབྱུང་གནས་ནགས་ལ་ཡང་། །རྟག་ཏུ་དགེ་མིན་ཞུགས་པ་ལ། །རང་འཁོར་ལྷ་དང་བཅས་པ་ལྟུང་། །ཡིད་ནི་ཀུན་ནས་ཚིམ་བྱེད་པའི། །རྔ་སྐད་ཡན་ལག་ལྔ་པ་ཡིས། །ཕྲོགས་པས་དེ་ཡི་དུས་འདས་ནས། །རང་འཁོར་ལྷ་དང་བཅས་རྣམས་འབབ། །དེ་ལྟར་ཡང་བྱ་དེ་དག་གིས་ཕན་པར་འགྱུར་བ་དང་། ཀུན་དུ་སྐྱོ་བར་བྱེད་པ་དང་འདྲ་བའི་ཚིགས་སུ་བཅད་པ་ཇི་ལྟ་བར་བརྗོད་དོ། །རབ་ཏུ་བཤད་པའི་རྗེས་ལ་རྣ་བ་ལ་ལམ་བྱུང་བར་གྱུར་ནས་{{page:{number:1545,folio:231a,volume:70}}}བག་མེད་པས་ཀུན་དུ་ཁྲིད་པའི་ཕྱིར་ལྷ་སྐྱེས་ནས་ཡུན་རིང་དུ་ལོན་པ་རྣམས་ཀྱིས་ཀྱང་ཚིགས་སུ་བཅད་པའི་མིང་ཙམ་ཡང་ཐོས་པར་མི་འགྱུར་ན། གང་དག་སྐྱེས་པར་གྱུར་ནས་དུས་ཐུང་དུ་ལོན་པ་ཤིན་ཏུ་བག་མེད་པས་རྣམ་པར་རྒྱུ་བར་བྱེད་པའི་ལྷ་དེ་དག་རྣམས་ཀྱིས་དེ་བརྩི་བགྲང་མི་བྱེད་པ་ལ་ལྟ་ཅི་སྨོས། ཆེས་བག་མེད་པས་རྣམ་པར་རྒྱུ་བའི་ལྷ་དེ་དག་རྣམས་ཀྱིས་དེ་ལ་བརྩི་བགྲང་མ་བྱས་པར་བག་མེད་པའི་དུག་གི་ཤུགས་ཀྱིས་ཀུན་ཏུ་རྨོངས་པར་གྱུར་ནས་ཉེ་འཁོར་ཀུན་ན་རབ་ཏུ་གར་བྱེད་པར་གྱུར་པ་དང་ཆེས་རབ་ཏུ་དགའ་བར་གྱུར་པའི་ཡིད་ཀྱིས་ནགས་གཞན་དག་གི་ས་གཞི་རྣམས་ལ་རབ་ཏུ་གར་དང་གླུ་དང་རྔ་སྒྲ་ལྷན་ཅིག་ཏུ་ཡུལ་རྣམས་ཀྱིས་རྒྱགས་པས་རྒྱགས་པར་གྱུར་པའི་ཡིད་ཅན་རྣམས་རང་གི་འོད་དང་ལྡན་པ་ཐམས་ཅད་ཀྱང་དགའ་བར་གྱུར་ནས་ལྷ་རྫས་ཀྱི་བདེ་བ་ལ་ལོངས་སྤྱོད་པ་གང་ན་རིའི་ཕྲེང་བ་ཞེས་བྱ་བའི་རི་བོ་དེར་ཉེ་བར་ལེགས་པར་འགྲོའོ། །རིའི་ཕྲེང་བ་ཞེས་བྱ་བའི་རི་བོ་དེ་ཡང་ཁམས་དུ་མ་དང་ལྡན་པར་རྣམ་པ་སྣ་ཚོགས་པའི་རིན་པོ་ཆེའི་འབྱུང་ཁུངས་རྣམས་ཀྱིས་རྣམ་པར་བརྒྱན་པར་གྱུར་པས་ཉེ་འཁོར་ཀུན་ཏུ་ཤིན་ཏུ་མཛེས་པར་བྱེད་དོ། །ཉི་མ་དམར་སེར་དང་འདྲ་བའི་པད་མ་བརྒྱ་སྟོང་གིས་ཉེ་བར་མཛེས་པར་གྱུར་པའོ། །འབབ་ཆུ་བརྒྱ་སྟོང་བྱེ་བ་རྣམས་ཀྱིས་ཀྱང་ཉེ་བར་མཛེས་པར་གྱུར་པ་སྟེ། དགའ་བར་གྱུར་པའི་རི་བོ་རིའི་ཕྲེང་བ་དེའི་ལོགས་བཞི་ལ་གནས་པ་བཞི་ཡོད་དོ། །འདི་ལྟ་སྟེ་མཚོ་བརྒྱ་རབ་ཏུ་འབབ་པ་དང་། རབ་ཏུ་དང་བར་སྣང་བ་ཆེན་པོ་དང་རི་མཛེས་པ་དང་། རིའི་ཉེ་འཁོར་ཞེས་བྱ་བ་དང་ནགས་ཆེན་པོ་བཞི་པོ་དེ་དག་རྣམས་རིའི་ཕྲེང་བ་རི་བོའི་མཆོག་དེ་ལ་ཡོད་དོ། །མཚོ་བརྒྱ་འབབ་པ་ནི་དཔག་བསམ་གྱི་ཤིང་རྣམས་ཀྱིས་ཉེ་བར་མཛེས་པར་གྱུར་པའི་མཚོ་བྲན་བརྒྱ་སྟོང་ཡོད་དེ། གསེར་དང་དངུལ་དང་ཨིན་དྲ་ནཱི་ལ་དང་ཀར་ཀེ་ཏ་ན་རྣམས་དང་མདོག་མཚུངས་པའི་ནོར་བུས་ཉེ་འཁོར་ཀུན་ཏུ་ཁྱབ་པར་གྱུར་པས་མཚོ་དེ་དག་རྣམས་རབ་ཏུ་གསལ་བར་གྱུར་པ་དང་རབ་ཏུ་དང་བར་གྱུར་པ་དངུ་ཆུ་གྲང་བར་གྱུར་པ་དང་ཇི་ལྟར་འདོད་པའི་ཆུ་ཡང་མཚོ་དེ་དག་འགྱུར་བ་{{page:{number:1546,folio:231b,volume:70}}}ཡིན་ནོ། །མཆོག་ཏུ་མཛེས་པར་གྱུར་པའི་ནགས་དང་ཉེ་བའི་ནགས་རྣམས་ཀྱི་ཚོགས་པ་དང་ལེགས་པར་ལྡན་པ་སྔོ་ཞིང་རབ་ཏུ་དང་བའི་ཆུ་ལ་ངང་པ་དང་ངང་ངུར་དང་ཀཱ་རཎྜ་བ་དང་ཀ་དམྤ་རྣམས་ཀྱི་སྒྲ་ཐོས་ན་དགའ་བར་འགྱུར་བ་ཡིན་ཏེ། བྱིས་པ་ཐམས་ཅད་རབ་ཏུ་དགའ་བར་བྱེད་པའི་བྱས་ཀྱང་ལྷ་དེ་དག་ཀུན་ཏུ་མངོན་པར་མཐོང་ནས་ཚིགས་སུ་བཅད་པ་བརྗོད་པ། ཇི་ལྟར། གསོན་ཚེ་ཐམས་ཅད་རྟག་པ་མིན། །ལང་ཚོ་ཡང་ནི་འགོར་བ་མིན། །འཇིག་རྟེན་ཐམས་ཅད་མི་རྟག་པ། །འཇིག་རྟེན་འདི་ཡིས་གོ་བ་མིན། །ལས་ཀྱི་སྐུད་པས་སྦྲེལ་བྱས་པའི། །དངོས་པོ་སྐད་ཅིག་ཙམ་འགོར་བ། །སྔ་མའི་རིམ་གྱིས་འཇིག་འགྱུར་བ། །འཇིག་རྟེན་པས་ཀྱང་གོ་བ་མིན། །ནགས་དང་ཉེ་ནགས་སྟེན་པ་ཡི། །ལྷ་རྣམས་བྱེ་བ་ཕྲག་སྟོང་ཡང་། །མིག་བཙུམས་ཙམ་གྱི་དུས་ཡིན་པ། །འཇིག་རྟེན་པས་ཀྱང་མི་རྟོགས་སོ། །འདོད་ན་སྤྱོད་པའི་ལྷ་རིས་དྲུག །བག་མེད་ལོངས་སྤྱོད་སྲེད་པ་ཡིས། །ཐམས་ཅད་བརླག་པར་འགྲོ་བ་ཡང་། །འཇིག་རྟེན་པས་ནི་མི་གོའོ། །དབུ་བ་རྡོས་པ་དང་འདྲ་བའི། །བདེ་བ་རྨི་ལམ་རྫས་དང་མཚུངས། །མྱུར་དུ་ཟད་པར་འགྱུར་བ་སྟེ། །འཇིག་རྟེན་པས་ཀྱང་མི་རྟོགས་སོ། །དེ་ལྟར་རིའི་མཆོག་དེ་ལ་མཛེས་པར་གྱུར་པའི་ལྷ་དེ་དག་རྣམས་ལ་ཕན་པ་བྱེད་པར་གྱུར་པའི་བྱ་དེས་ལེགས་པར་བྱས་པའི་ལས་ཀྱིས་བསྐུལ་བར་གྱུར་ནས་རྗོད་པར་བྱེད་དོ། །གཞན་དུ་ན་ལྷ་ཡུལ་རྣམས་ལ་ཆེད་ཆེར་བྱེད་པར་གྱུར་པས་དེ་བློ་ལ་བྱེད་པར་མི་འགྱུར་རོ། །དམ་པའི་ལམ་རྣམས་ལ་དམུས་ལོང་བཞིན་དུ་གྱུར་པ་དང་དེ་ཁོ་ན་ཉིད་ཀྱང་མི་མཐོང་ངོ་། །དེ་ནས་གཞན་ཡང་ནགས་ཆེན་པོ་གཉིས་པར་གྱུར་པ་རབ་ཏུ་དང་བར་སྣང་བ་ཆེན་པོ་ཞེས་བྱ་བའི་ནགས་སུ་ལྷ་དེ་དག་རྣམས་རྩེད་མོ་དང་བཅས་ནས་སོ། །རབ་ཏུ་དང་བར་སྣང་བ་ཆེན་པོའི་ནགས་དེ་དག་ནི་རྣམ་པ་འདི་ལྟ་བུ་ཡིན་ཏེ། ཉི་མ་བརྒྱ་དང་ཡང་དག་པར་ལྡན་པ་རྣམས་པས་ཀྱང་ཆེས་ལྷག་པར་གྱུར་པ་དཔག་བསམ་གྱི་ཤིང་རྣམས་དང་རིན་པོ་ཆེ་རྣམས་དང་དེ་དག་རྣམས་ཀྱི་འོད་ཟེར་གྱི་འོད་རྣམས་ཀྱིས་ཀྱང་ནགས་དེར་ཤིན་ཏུ་ལྷག་པར་ཡང་ཡོན་ཏན་རྣམས་ཕུན་སུམ་{{page:{number:1547,folio:232a,volume:70}}}ཚོགས་པར་གྱུར་ཅིང་རབ་ཏུ་འབར་བར་གྱུར་ནས་རྣམ་པར་སྣང་ངོ་། །རབ་ཏུ་དང་བ་ཆེན་པོ་སྣང་བའི་ནགས་ཀྱི་ཉེ་འཁོར་རྣམས་ནི་འོད་ཟེར་རྣམ་པ་གསུམ་གྱིས་ཤིན་ཏུ་གསལ་ཞིང་རྣམ་པར་མཛེས་སོ། །དེ་ན་རྣམ་པ་དེ་སྲིད་ཀྱི་ཐམས་ཅད་ལས་ཀྱང་མངོན་པར་དགའ་བར་གྱུར་པའི་ཆུ་ཀླུང་དང་འབབ་ཆུ་དང་མཚོ་བྲན་རྣམས་ཀྱིས་རྣམ་པར་བརྒྱན་པར་གྱུར་པ་དང་དཔག་བསམ་གྱི་ཤིང་རྣམས་དང་ལྡན་པར་གྱུར་པའི་རྣམ་པ་དེ་སྲིད་རྣམས་ཀྱི་ནགས་ཀྱི་མཆོག་དེར་ལྷ་དེ་དག་རྣམས་འདུས་པ་རྣམས་དང་ཇི་སྟེ་ན་ཕུང་པོ་རྣམས་དང་ཚོགས་པ་རྣམས་ཀྱིས་སྒྲ་དང་རོལ་མོའི་སྒྲ་དང་གར་དང་གླུ་དང་བཅས་པས་དགའ་བར་བྱེད་པ་དང་རྩེད་མོ་རྩེ་བར་ཡང་བྱེད་པར་གྱུར་པས་ནི་ལེགས་པར་བྱས་པའི་ལས་རྣམས་ཀྱང་ཟད་པར་འགྱུར་རོ། །རི་བོའི་མཆོག་དེ་ཉིད་ཀྱི་སའི་ཆ་རྣམས་ལ་ཡུལ་གྱི་རྒྱགས་པས་མྱོས་པར་གྱུར་པ་གླང་པོ་ཆེན་པོ་བཞིན་དུ་དེ་དག་རྣམས་ནགས་དེ་ན་དུས་རིང་དུ་རྩེད་མོ་རྩེས་ནས། གཞན་ཡང་རང་བཞིན་གྱིས་ཡིད་རྩབ་ཧྲལ་ཅན་དུ་གྱུར་པས་རིའི་ཕྲེང་བའི་རི་བོ་དེ་ཉིད་ཀྱི་ནགས་གཞན་རི་མཛེས་པ་ཞེས་བྱ་བའི་ནགས་གང་ཡིན་པ་དེར་ཉེ་བར་འགྲོའོ། །ཡུལ་ལྔའི་རྒྱགས་པས་རྒྱགས་པར་གྱུར་པ་རྣམས་བག་མེད་པའི་དགྲས་ཤིན་ཏུ་རྨོངས་པར་བྱས་པའི་ལྷ་རྣམས་ཀྱིས་ནི་བཟློག་པར་མི་ནུས་པའི་འཇིགས་པ་ཆེན་པོར་གྱུར་པའི་འཆི་འཕོ་བའི་འཇིགས་པ་ཀུན་ཏུ་གོ་བར་འགྱུར་བ་མ་ཡིན་གྱི། དགའ་བ་རྒྱ་ཆེན་པོའི་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་འབའ་ཞིག་གིས་བག་མེད་པར་གྱུར་ནས་གང་དང་དེས་ཀྱང་ཀུན་ཏུ་འཁྲིད་པར་བྱེད་དོ། །སྲེད་པར་ཡོངས་སུ་ཆུད་པར་གྱུར་པའི་ཡིད་ཅན་དེས་དེ་ན་ནགས་གཞན་དག་མཐོང་བར་གྱུར་པ་ལ་ཉེ་འཁོར་ན་པད་མའི་ཚལ་གྱིས་བསྐོར་བར་གྱུར་པ་དཔག་བསམ་གྱི་ཤིང་རྣམས་ཀྱིས་རྣམ་པར་བརྒྱན་པ་མེ་ཏོག་བརྒྱ་སྟོང་གིས་ཉེ་བར་མཛེས་པར་གྱུར་པ། ལྗོན་ཤིང་དྲི་དང་ལྡན་པར་གྱུར་པའི་ཤིང་གཞན་རྣམས་ཀྱིས་ཀྱང་ཉེ་བར་མཛེས་པ། ཆུ་ཀླུང་དང་འབབ་ཆུས་རྣམ་པར་བརྒྱན་པ་ལྗོན་ཤིང་གི་ནགས་དུ་མས་ཉེ་བར་རྒྱས་པ་རྣམས་ལ་རི་དགས་{{page:{number:1548,folio:232b,volume:70}}}དང་བྱའི་ཚོགས་རྣམ་པ་སྣ་ཚོགས་པ་རྣམ་པར་བཀྲ་བར་གྱུར་པས་སྤྲས་པའི་རིན་པོ་ཆེ་བདུན་གྱི་རང་བཞིན་གྱི་ཤིང་འཁྱིལ་པ་བརྒྱངས་པའི་ཁང་པ་རྣམས་ཀྱིས་ཉེ་བར་མཛེས་པར་གྱུར་པ། ཀུ་ཧ་ར་དང་སྐད་སྙན་པ་དང་བྱའི་ཚོགས་གཞན་རྣམས་ཀྱི་སྐད་རྣམས་ཀྱིས་ཀྱང་ཐོས་ན་དགའ་བར་འགྱུར་བ་དང་རིན་པོ་ཆེའི་བཞོན་པས་ཀྱང་ཆུ་ཀླུང་བརྒྱན་པར་གྱུར་པ་སྟེ་དེས་རྣམ་པ་དེ་ལྟ་བུའི་ནགས་ལེགས་པར་རྗེས་སུ་ཐོབ་ནས། ལྷ་དེ་དག་རི་དེ་ལ་ལན་བརྒྱ་ཕྲག་རྣམས་དང་གལ་ཏེ་ན་ལན་སྟོང་ཕྲག་དུ་ཡང་གར་བྱེད་པར་གྱུར་པ་དང་གླུ་ལེན་པར་གྱུར་པ་ཕན་ཚུན་ལྷན་ཅིག་ཏུ་དེ་དག་གིས་ནགས་དེར་མཐར་གྱིས་སླེབ་པར་གྱུར་ནས་དུས་ཡུན་རིང་པོར་དགའ་བར་བྱེད་དོ། །ལྷན་ཅིག་སྤྱོད་པ་དང་བཅས་པ་དང་ཕན་ཚུན་གཡོག་བྱེད་པར་གྱུར་པས་ཀྱང་ཡུལ་རྣམས་ཀྱི་འདོད་པ་ལས་ཕྱིར་ཞིང་ངོམས་པ་མེད་པར་གྱུར་ནས་ལྷ་དེ་དག་རྣམས་རིའི་ཕྲེང་བའི་རི་བོ་དེ་ཉིད་ལ་ལན་གྲངས་དུ་མར་རྣམ་པར་སྤྱོད་པར་བྱེད་དོ། །བག་མེད་པར་གྱུར་པས་དེ་དག་གི་གཞན་ཡང་མཐོང་བར་གྱུར་པ། མཆོག་ཏུ་དགའ་བར་གྱུར་པའི་རི་བོ་དེ་ཉིད་ཀྱི་ནགས་རིའི་ཉེ་འཁོར་ཞེས་བྱ་བའོ། །ནགས་དེ་ན་དྲི་ཞིམ་པོ་འདི་དག་རྣམས་ཡོད་དེ། ཤིང་འཁྲིལ་པ་དུད་པ་རྣམས་ཀྱི་མེ་ཏོག་དང་གསེར་གྱི་ཤིང་འཁྲིལ་པ་རྣམ་པར་བརྒྱངས་པ་ལས་ཀུན་ཏུ་བྱུང་བ་དང་པད་མའི་བཞོན་པ་རྣམས་དང་མཆོག་ཏུ་དྲི་ཞིམ་པ་རྣམས་དང་མན་དཱ་ར་བའི་ལྗོན་ཤིང་རྣམས་དང་ལྷ་རྫས་ཀྱི་མེ་ཏོག་གཞན་རྣམས་ཀྱང་སྟེ་དྲི་རྣམས་ནི་ཉེ་འཁོར་ཁོར་ཡུག་ཏུ་དཔག་ཚད་བརྒྱར་རླུང་གིས་འདེབས་སོ། །ལྷ་རྣམས་ཀྱང་ངོ་མཚར་བར་བྱེད་པའི་དྲི་བླ་ན་མེད་པ་རྣམས་དང་མཆོག་ཏུ་དྲི་ཞིམ་པར་གྱུར་པ་ཡང་རྣམ་པ་དུ་མ་རྣམས་སོ། །དེ་དག་རྣམས་སྣོམ་པར་བྱེད་པས་ལྷ་དེ་དག་ནགས་དེར་རབ་ཏུ་འཇུག་པར་བྱེད་དེ། མཆོག་ཏུ་མཛེས་པར་གྱུར་པ་རྣམས་ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པ་ཡུལ་གྱི་བདེ་བས་ངོམས་པ་མེད་པར་གྱུར་པས་ཡོངས་སུ་སྐོར་བར་བྱེད་དོ། །རྣམ་གྲངས་དུ་མར་དེ་དག་རྣམས་དེ་ལྟར་རྣམ་པར་རྒྱུ་བར་གྱུར་པ་དང་རྩེ་བར་གྱུར་པས་གང་ན་རིའི་ཕྲེང་བའི་རི་བོ་དེ་ཉིད་ཀྱི་མགོ་བོ་ཡོད་པ་དེ་{{page:{number:1549,folio:233a,volume:70}}}ལ་ཉེ་བར་འགྲོ་བར་བྱེད་དོ། །ལན་བརྒྱ་དང་ཡང་ན་ལན་སྟོང་ཕྲག་ཏུ་དེ་དག་དེའི་སྟེང་དུ་ལྟ་བར་བྱེད་པ་ན་ཤིན་ཏུ་ཆེན་པོར་གྱུར་པའི་གནས་པར་བྱ་བའི་གཞི་རྣམས་ཏེ། རྒྱར་ནི་དཔག་ཚད་ལྔ་བརྒྱ་པ་ཉེ་འཁོར་ཀུན་ན་ཁང་བཟངས་ཀྱིས་ཡོངས་སུ་གང་བར་གྱུར་པ་ལ་གསེར་གྱི་རང་བཞིན་གྱི་ཁང་པ་དང་། དངུལ་གྱི་རང་བཞིན་གྱི་ཁང་པ་དང་། བཻ་ཌཱུརྱའི་རང་བཞིན་གྱི་ཁང་པ་དང་། གསེར་བཙོ་མའི་རང་བཞིན་གྱི་ཁང་པ་དང་། མུ་སཱ་རའི་རང་བཞིན་གྱི་ཁང་པ་དང་། དེ་ན་རྣམ་པ་དེ་ལྟ་བུའི་མཆོག་ཏུ་དགའ་བར་གྱུར་པའི་ཁང་པ་རྣམས་ཀྱིས་ཉེ་བར་མཛེས་པར་བྱས་པ་དང་དེའི་ལམ་སྲང་དང་བཅས་པའི་བཞི་མདོའི་སྟེང་ཁང་གི་ཆ་ཤས་རྣམ་པར་མཛེས་པ་དང་རབ་ཏུ་རྣམ་པར་ཕྱེ་བའི་ཆ་ཤས་དང་ལྡན་པའི་ཁང་པའི་རྟ་བབས་དགའ་བར་གྱུར་པ་དང་། ཉེ་འཁོར་ན་ཡང་པད་མའི་ཚལ་གྱིས་ཡོངས་སུ་བསྐོར་བ་སྟེ། རྣམ་པ་དེ་ལྟ་བུའི་གྲོང་ཁྱེར་དེ་ལ་ལྷ་རྣམས་རབ་ཏུ་ཞུགས་ནས་ཤིན་ཏུ་རབ་ཏུ་དགའ་བར་གྱུར་པའི་ཡིད་ཀྱིས་རྣམ་པ་སྣ་ཚོགས་པའི་འདོད་པའི་ཡོན་ཏན་རྣམས་ཕུན་སུམ་ཚོགས་པའི་ཕུག་དང་ཉེ་བའི་ནགས་དང་རྫིང་བུ་དང་ལྡན་པ་ཤིང་འཁྲིལ་པ་ཀུན་དུ་དུད་པའི་ཁང་པ་དང་མེ་ཏོག་གི་ནགས་དང་པད་མའི་ནགས་དང་ས་གཞིའི་རྣམ་པར་མཛེས་པའི་ཆ་ཤས་དང་མེ་ཏོག་གི་ཚལ་གྱི་ས་གཞི་དང་ཕུག་དང་རིའི་ཁྲོད་དང་ཚང་ཚིང་དང་རིའི་ཁོང་སེང་རྣམས་ལ་དགའ་བར་བྱེད་དོ། །དེ་ལྟར་རི་དེའི་གྲོང་ཁྱེར་གང་ཡིན་པ་དེ་དག་ནི་ནགས་སུ་གྱུར་པ་ཡིན་ནོ། །དེའི་རྒྱབ་ལ་རྣམ་པ་དུ་མར་ཡོངས་སུ་བསྐོར་ནས་ལྷ་རྣམས་དགའ་བར་བྱེད་དོ། །རྔ་སྐད་ཡན་ལག་ལྔ་དང་ལྡན་པས་ཡོངས་སུ་བསྐོར་ཅིང་རྔ་སྐད་ཡན་ལག་ལྔ་དང་ལྡན་པ་ཐོས་པར་གྱུར་ནས་སྒྲ་ཡོན་ཏན་ཕུན་སུམ་ཚོགས་པ་དེ་དང་ལྷན་ཅིག་ཏུ་དགའ་བར་བྱེད་དོ། །ཁྱིམ་ལ་མངོན་པར་དགའ་བར་གྱུར་པ་དེ་དག་རྣམས་ལ་བྱས་ཚིགས་སུ་བཅད་པ་བརྗོད་པ། ཇི་ལྟར། གང་ཚེ་ལྷ་རྣམས་དགེ་བ་ནི། །ཡོངས་སུ་ཟད་པར་འགྱུར་བ་ན། །དེ་ཚེ་བག་མེད་པ་ཡི་འབྲས། །རྩུབ་མོ་སྟེན་པ་ཤེས་པར་འགྱུར། །འདོད་ལ་ཀུན་ཏུ་ཆགས་པའི་ཡིད། །དེ་ཙམ་གྱི་ནི་བདེ་སྟེན་པ། །{{page:{number:1550,folio:233b,volume:70}}}བདེ་ལས་ཉམས་པ་འབྱུང་འགྱུར་ཏེ། །ལོག་པར་ལྟུང་བའི་འཇིགས་ཆེན་པོ། །ཡུལ་གྱི་བདེ་ལ་བདེ་དོན་གཉེར། །རྟག་ཏུ་བསམ་པ་སོང་བདག་རྣམས། །བུད་མེད་ལྟ་བས་མྱོས་པ་རྣམས། །ལོག་པར་ལྟུང་བར་འབྱུང་འགྱུར་གྱི། །ལོག་པར་ལྟུང་བྱས་སྡུག་བསྔལ་ནི། །དེ་ཚེ་རིག་འགྱུར་མི་བཟད་པ། །གང་དང་ལྷན་ཅིག་བསྟེན་བྱས་པ། །བག་མེད་འདོད་ཆགས་བསྟེན་པ་རྣམས། །བུད་མེད་དེ་དག་ཐམས་ཅད་ཀྱིས། །འཆི་བའི་དུས་ན་ཡོངས་སུ་འདོར། །འཆི་འགྱུར་ལྷ་རྣམས་ཐམས་ཅད་ལ། །འགའ་ཞིག་རྗེས་སུ་འགྲོ་བ་མིན། །ལས་རྣམས་ཉིད་ནི་རྒྱབ་ནས་ཀྱང་། །འགྲོ་ཞིང་རྗེས་སུ་འགྲོ་བར་འགྱུར། །ལེགས་བྱས་རྟག་ཏུ་སྟེན་པར་གྱིས། །སྤང་བར་གྱིས་དང་ཉེས་བྱས་རྣམས། །བག་མེད་རྟག་ཏུ་བསལ་བ་དང་། །བག་ཡོད་ལ་ཡང་དགའ་བར་གྱིས། །སྲིད་པའི་རྩ་བ་བག་མེད་འདི། །བག་ཡོད་པས་ནི་ཞི་བར་འགྱུར། །བག་མེད་པ་དང་བག་ཡོད་པའི། །འདིས་ནི་རང་གི་མཚན་ཉིད་བརྗོད། །རྟག་ཏུ་བསྟེན་པས་དེ་རྣམས་སོ། །བདེ་བ་ལེགས་པར་སྤྱད་པ་སྤྱོད། །ཆོས་ལ་སྤྱོད་པའི་སྐྱེས་བུ་ནི། །སྡུག་བསྔལ་ནམ་ཡང་འབྱུང་བ་མིན། །དེ་ལྟར་བྱ་དེས་ལྷ་དེ་དག་རྣམས་ལ་རྟག་པར་རྒྱུན་དུ་ཡང་ཕན་པར་གྱུར་པ་བཤད་དེ། ཇི་ལྟར་བག་མེད་པར་གྱུར་པས་རྣམ་པར་ཕྲོགས་ནས་ལྷ་རྣམས་ཀྱིས་མི་ཐོས་པར་གཞན་ཡང་ཡུལ་གྱི་དམུས་ལོང་དུ་གྱུར་པས་ན་གས་དང་ཉེ་བའི་ནགས་རྣམས་ཉིད་ལ་སྙེན་པར་བྱེད་དོ། །གྲོང་ཁྱེར་གྱི་མཆོག་དེ་ལ་དགའ་བར་བྱེད་དོ། །རིའི་ཕྲེང་བ་དེ་ལ་དུས་ཡུན་རིང་དུ་རྩེད་མོ་བྱས་ནས། གཞན་ཡང་གང་ན་རིའི་རྩེ་མོ་སྟོང་ཡོད་པ་དེར་ཉེ་བར་འགྲོ་བར་བྱེད་དོ། །ལྟ་བར་འདོད་པའི་ཕྱིར་དང་ལྷ་རྫས་ཀྱི་ཡུལ་རྣམས་ལ་དགའ་བར་གྱུར་པ་དང་ལྷ་རྫས་ཀྱི་ལས་རྣམས་བྱས་པའི་རྒྱུས་ལྷ་རྫས་ཀྱི་བདེ་བ་ལ་ཉེ་བར་ལོངས་སྤྱོད་པར་གྱུར་པས། འདོད་པ་ཐམས་ཅད་ཕུན་སུམ་ཚོགས་པ་དུས་ཐམས་ཅད་དུ་མེ་ཏོག་དང་འབྲས་བུ་དང་འབབ་ཆུ་དང་ཆུ་ཀླུང་དང་རྫིང་བུ་དང་པད་མའི་ནགས་ཕུན་སུམ་ཚོགས་པར་གྱུར་པའི་རི་དེའི་{{page:{number:1551,folio:234a,volume:70}}}དགའ་བའི་ཁྱད་པར་གོང་མ་གོང་མ་རྣམས་ལ་དེ་ལྟར་ལྟ་བར་བྱེད་དོ། །དགའ་བར་གྱུར་པ་དུ་མ་ལ་ལྟ་བར་བྱེད་པས་རྣམ་པར་རྒྱུ་བའི་ལྷ་དེ་དག་རྣམས་ཐམས་ཅད་ཀྱང་ངོ་མཚར་བར་བྱེད་པའི་རི་བླ་ན་མེད་པ་མཐོང་བར་གྱུར་ཏོ། །རིའི་ཕྲེང་བར་གྱུར་པའི་རི་ཆེན་པོ་དེ་ནི་གང་གི་ཕྱིར་རང་བཞིན་ཁོ་ནས་རིའི་ཕྲེང་བ་པའི་ཉེ་འཁོར་ཀུན་ན། རིན་པོ་ཆེ་སྣ་ཚོགས་པའི་རང་བཞིན་གྱི་རི་རྣམས་ལ་སྣ་ཚོགས་པའི་ནགས་དང་ཉེ་བའི་ནགས་དང་རྫིང་བུ་དང་། པད་མའི་ནགས་དང་ཆུ་ཀླུང་དང་བཏུང་བའི་ཀླུང་དང་བཏུང་བ་ལ་དགའ་བར་གྱུར་པ་རྣམས་ཡོད་པ་ཡིན་ནོ། །རིན་པོ་ཆེའི་རང་བཞིན་གྱི་རྩེ་མོ་རྣམས་ལ་བྱའི་ཚོགས་རྣམས་ཀྱི་སྒྲས་ཀུན་ནས་བསྒྲགས་པར་གྱུར་པ་དང་། སྣ་ཚོགས་པའི་སྒྲ་དང་ཆ་བྱད་དང་དབྱིབས་འཛིན་པའི་མཆོག་ཏུ་ཡིད་འཕྲོག་པར་བྱེད་པའི་བྱས་ཉེ་བར་མཛེས་པར་བྱས་པའི་རི་དེ་དག་རྣམས་ཀྱི་ཉེ་འཁོར་ཀུན་ན་རིན་པོ་ཆེའི་འོད་བརྒྱ་སྟོང་གི་འོད་ཟེར་རྣམས་ཀྱིས་ཀྱང་རྣམ་པར་སྣང་བར་བྱེད་ཅིང་མཆོག་ཏུ་གསལ་བར་འབར་བར་གྱུར་པས་ལྷམ་མེ་བར་གྱུར་ཏོ། །རིན་པོ་ཆེ་སྣ་ཚོགས་པའི་རང་བཞིན་གྱི་རི་དེ་དག་རྣམས་ཀྱི་དཀྱིལ་ན་ཡང་རི་ཆེན་པོ་ཉིད་རྣམ་པར་གསལ་བ་ཡིན་ཏེ། ནམ་མཁའ་བརྟོལ་ཞིང་བྲིས་པ་བཞིན་དུ་དེ་ལྟར་རྣམ་པར་སྣང་ངོ་། །འོད་ཟེར་གྱིས་རྣམ་པར་གསལ་བར་གྱུར་པའི་དཔལ་དང་ལྡན་པའི་རི་དེའི་གཞི་ལ་ལྷ་རྣམས་གནས་པར་གྱུར་ནས་རྩེ་བས་རྒྱུའོ། །མཆོག་ཏུ་སྐྱིད་པར་གྱུར་པ་དལ་བུས་རྩེ་བར་བྱེད་པའི་འགྲོ་བ་དང་ལྡན་པ་རྣམས་ཕན་ཚུན་ལྷན་ཅིག་ཏུ་རྒྱགས་པ་ལ་དོན་གཅིག་པར་གྱུར་ཅིང་། རྔ་སྐད་ཡན་ལག་ལྔ་དང་ལྡན་པའི་རྒྱགས་པས་སྨྱོས་པར་དགའ་བར་བྱེད་དེ། ལྷ་མོ་དག་ཀྱང་ལྷ་དང་ལྷན་ཅིག་ཏུ་རྒྱགས་པས་རབ་ཏུ་དགའ་བའི་ཡིད་ཀྱིས་དེ་ལ་འཁོད་པར་བྱེད་དོ། །ཇི་ལྟར་འདོད་པས་འགྲོ་བར་བྱེད་པ་རྣམས་ཁ་ཅིག་ནི་ནམ་མཁའ་ལས་སོ། །ཁ་ཅིག་ནི་བུད་མེད་ཀྱི་འཁོར་ནང་གི་བཙུན་མོའི་འཁོར་གྱིས་ཡོངས་སུ་བསྐོར་ཅིང་། ཡིད་དེ་ལ་སོང་བར་གྱུར་པས་ཡུལ་ལྔ་ལ་རྣམ་པར་ཆགས་པའི་སེམས་ངན་པར་གྱུར་པ་རྣམས་སྲེད་པའི་ཆུ་ཀླུང་གིས་ཁྱེར་བར་གྱུར་པ་ན། {{page:{number:1552,folio:234b,volume:70}}}ཡུད་ཙམ་ཅིག་ཀྱང་བཟློག་པར་འགྱུར་བ་ནི་མ་ཡིན་ནོ། །སྙོམས་པར་བདེ་བ་དང་གཅིག་ཏུ་བདེ་བར་གྱུར་པ་གང་ཡིན་པ་དེ་ཡང་འཇིག་རྟེན་ཕ་རོལ་ཏུ་འགྲོ་བ་ན་བདེ་བར་འགྱུར་བ་དང་ཕན་པའི་དོན་དུ་འགྱུར་བ་ཡིན་ནོ། །དེ་ཡང་དེས་ཡོངས་སུ་སྤངས་ནས། བདེ་བ་གཞན་ཉིད་ལ་ཀུན་ཏུ་ཆགས་པའི་ཡིད་ཅན་ནི་སྦྲང་རྩི་དང་འདྲེས་པའི་དུག་དང་འདྲ་བ་རྣམས་ལ་ཀུན་ཏུ་ཆགས་པ་ཡིན་ཏེ། ལྟུང་བར་བྱེད་པ་བཟང་པོའི་བདེ་བའི་གཟུགས་བརྙན་དུ་གྱུར་པའི་བདེ་བ་རྣམས་ལ། ཀུན་ནས་འདོད་ཆགས་པར་གྱུར་པས་དགའ་བར་བྱེད་པ་སྟེ། རྔ་སྐད་ཡན་ལག་ལྔ་དང་ལྡན་པར་ལྷན་ཅིག་ཏུ་རྩེ་བར་གྱུར་པས་དེ་ལ་འཁོད་དོ། །ཇི་ལྟ་ཇི་ལྟར་འཁོད་པར་གྱུར་པ་དེ་ལྟ་དེ་ལྟར་དགའ་བ་ལྷག་པར་གྱུར་པར་རིའི་མཆོག་དེ་མཐོང་ངོ་། །ཉེ་འཁོར་ཀུན་ན་ཡང་མཆོག་ཏུ་རྒྱ་ཆེ་བ་མཆོག་ཏུ་དགའ་བར་གྱུར་པའི་ལྗོན་ཤིང་དང་ཆུ་ཀླུང་དང་བྱ་དང་མཚོ་དང་ནགས་དང་ཉེ་བའི་ནགས་དང་རྫིང་བུ་རྣམས་ཀྱིས་ཡོངས་སུ་གང་བ་དང་ནགས་བརྒྱ་སྟོང་དུ་མ་རྣམས་དང་ལྡན་པ་རིན་པོ་ཆེ་བདུན་གྱིས་རབ་ཏུ་ཀུན་ནས་གསལ་བར་བྱས་པའི་ཕྲེང་བར་འོད་ཀྱི་ཕྲེང་བས་ཀྱང་ཁྱབ་པར་བྱས་པ། དེའི་ཉེ་འཁོར་ན་ལྷ་དེ་དག་ལྷ་མོའི་ཚོགས་དང་ལྷན་ཅིག་ཏུ་དགའ་བར་གྱུར་ཅིང་རྩེ་བར་བྱེད་པས་འགྲོ་བར་བྱེད་དོ། །རྒྱན་དང་ཆ་བྱད་སྣ་ཚོགས་པ་དང་ཕྲེང་བ་འཛིན་པར་གྱུར་པས་བསམ་པ་གཞན་མེད་པར་བག་མེད་པས་བྲེལ་བར་གྱུར་པའི་ཡིད་ཅན་བག་མེད་པ་མ་སྤངས་པའི་སེམས་རང་གི་འོད་དང་ལྡན་ཞིང་རང་གི་འོད་ཀྱིས་རྒྱན་དང་ཆ་བྱད་དུ་མ་དང་ལྡན་པའི་བུད་མེད་ཀྱི་མཆོག་རྣམས་ཀྱིས་ཡོངས་སུ་བསྐོར་ནས་དལ་བུ་དལ་བུས་ཇི་ལྟ་ཇི་ལྟར་འདོད་པར་འདོད་པའི་ཡིད་ཀྱིས་རིའི་མཆོག་དེ་ལ་གནས་པར་བྱེད་དོ། །རང་གིས་བྱས་པར་གྱུར་པའི་ལེགས་པར་བྱས་པའི་ལས་ཐུན་མོང་མ་ཡིན་པའི་ཚུལ་ཁྲིམས་ཀྱི་རྣམ་པར་སྨིན་པར་གྱུར་པ་ངེས་པར་མྱོང་བར་འགྱུར་བས་ཁ་བསྒྱུར་བས་དགའ་བར་བྱེད་ཅིང་རྩེ་བར་ཡང་བྱེད་དེ། ནགས་དང་ཉེ་བའི་ནགས་དང་རྫིང་བུ་དང་ཆུ་ཀླུང་དང་འབབ་ཆུ་རྣམས་ཀྱང་རྣམ་པ་དུ་མར་སྟེན་པར་བྱེད་དོ། །དེ་ལྟར་རིའི་{{page:{number:1553,folio:235a,volume:70}}}ཕྲེང་བའི་རི་བོའི་རྩེ་མོ་དེ་ལ་འཁོད་པར་གྱུར་ནས། རིའི་མཆོག་དེ་ལ་རྣམ་པར་རྒྱུ་བར་བྱེད་པ་ན་མཆོག་ཏུ་སྲེད་པས་གདུངས་པས་རྔ་སྐད་ཡན་ལག་ལྔ་པ་ཉན་པར་གྱུར་ཅིང་ནད་རྣམས་དང་བྲལ་བ་དང་འཇིགས་པ་རྣམས་དང་བྲལ་བ་མཆོག་ཏུ་རྒྱགས་པས་ཡིད་ཀུན་ནས་བཅིངས་པར་གྱུར་པས་ལྷ་དག་རྩེ་བར་བྱེད་དོ། །དེ་དག་རྣམས་དེ་ལྟར་རྒྱུ་བར་གྱུར་པ་ན་དེ་དག་གིས་ལན་མང་དུ་རིའི་མཆོག་ལ་ཀུན་ཏུ་བལྟས་ནས། སོ་སོ་སོ་སོར་རང་གི་འདུན་པས་རྒྱུ་བར་གྱུར་པ་དང་རང་གི་འདུན་པས་འགྲོ་བར་བྱེད་པ་རྣམས་གང་དུ་འདོད་པར་ལུས་ངག་གི་སྤྱོད་པ་ངལ་སོ་བར་གྱུར་པས་རྣམ་པར་རྒྱུ་ཞིང་གནས་པར་བྱེད་དོ། །དེ་ནས་རིན་པོ་ཆེའི་འོད་ཀྱི་དཔལ་ཐམས་ཅད་ལས་རབ་ཏུ་རྒོད་པར་གྱུར་པའི་རིའི་ཕྲེང་བའི་རི་བོའི་མཆོག་དེ་ན་ལྷ་རྣམས་བསམ་པར་བྱེད་ཅིང་དེ་ལྟར་བག་མེད་པར་གྱུར་པ་རྣམས། ཀུན་ནས་མངོན་པར་མཐོང་བར་གྱུར་པས་ལེགས་པར་བྱས་པའི་ལས་རྣམས་ཀྱི་ལྷག་མ་ནི་མྱུར་དུ་འགོད་པའི་གསོན་པའི་ཐ་མར་གྱུར་པའི་འཇིགས་པའི་དུས་རབ་ཏུ་རྒོད་པར་གྱུར་པ་ན་ལྷའི་ཚོགས་ཐམས་ཅད་ཕན་པ་ལ་རབ་ཏུ་ཞུགས་པའི་བྱང་ཆུབ་སེམས་དཔའ་དགེ་ལེགས་མཆོག་དང་ལྡན་ཞིང་དགེ་བའི་ལས་ཀྱི་མཐའ་ལ་སྤྱོད་པ་དེ་རི་བོའི་རྩེ་མོ་ལ་གནས་ནས་བརྟན་ཞིང་རྒྱ་ཆེ་ལ་གསལ་བར་གྱུར་པ་དང་། ལྷའི་ཚོགས་ཐམས་ཅད་ཀྱི་ཡིད་འཕྲོག་པར་གྱུར་པའི་ཡིད་ཀྱི་མུན་པ་རྣམས་ཤིན་ཏུ་འཕྲོག་པར་བྱེད་པས་རིའི་རྩེ་མོའི་སྒྲ་དེ་དག་རྣམས་ཐམས་ཅད་ཉེ་བར་བཅོམ་ནས། བག་མེད་པའི་སྙིང་ཅན་གྱི་ལྷ་རྣམས་ཀྱི་བག་མེད་པ་སྤང་བར་བྱ་བའི་དོན་དུ་ངང་པ་དུས་བཟངས་དེས་ཚིགས་སུ་བཅད་པ་བརྗོད་པ། ཇི་ལྟར། སྙིང་ནི་འདོད་ལ་ཀུན་ཏུ་ཆགས། །རྟག་ཏུ་ཡུལ་ལ་དོན་དམ་དུ། །གང་ཞིག་མཐར་ཐུག་ཕན་གྱུར་པའི། །ཕན་པའི་ལྷ་ཡིས་མི་ཤེས་སོ། །བསོད་ནམས་ལྷག་མ་འདི་ཅུང་ཟད། །འཆི་འཕོ་ཀུན་ཏུ་ཉེ་བར་གནས། །རང་གི་ལས་འབྲས་སྤྱད་ནས་ནི། །ལྷ་ནི་གཞན་དུ་འགྲོ་བ་ཡིན། །སྐྱེ་བ་གཞན་དང་སྟོང་ཕྲག་ནི། །ཐིག་འདེབས་ལམ་གྱི་འཁྲུལ་འཁོར་ཡིན། །ལུས་{{page:{number:1554,folio:235b,volume:70}}}ཅན་རྟག་ཏུ་ལས་བཅིངས་པ། །ཕན་པའི་ཟས་ཟ་ཤེས་པར་གྱིས། །གང་ཞིག་བདེ་ལ་རྟག་ཀུན་ཆགས། །དགེ་བའི་ལས་ཀྱང་རྟག་ཏུ་བྱེད། །མི་འཐུན་པ་ཡི་རྒྱུ་དེ་དག །རྨོངས་པ་རྣམས་ཀྱི་སྙིང་ལ་འཇུག །སྐྱེ་བོ་འདོད་པས་རྨོངས་དེ་དག །ལོངས་སྤྱོད་འཆི་བདག་རབ་ཏུ་ལྟ། །གང་དག་ཚུལ་ཁྲིམས་དཀའ་ཐུབ་ཤེས། །བདེན་དང་སྦྱིན་ལ་མི་ཕྱོགས་པ། །སྤྱད་ནས་འཆི་བདག་གིས་རྟོག་པའི། །སྐྱེ་བོ་དེ་ནི་འདོད་པས་རྨོངས། །ལས་ཀྱི་རྣམ་སྨིན་མི་ཤེས་གང་། །སྐྱོན་ཡང་འགོག་ལ་མི་དགའ་བ། །ལོངས་སྤྱོད་ནས་ནི་འཆི་བདག་དཔྱོད། །སྐྱེ་བོ་དེ་ནི་འདོད་པས་རྨོངས། །འབྲལ་བས་བྱས་པའི་སྡུག་བསྔལ་ནི། །མི་བཟད་པ་གང་མ་མཐོང་བ། །ཟོས་ནས་འཆི་བདག་གིས་རྟོགས་ཏེ། །སྐྱེ་བོ་དེ་ནི་འདོད་པས་རྨོངས། །སྙིང་ནི་བུད་མེད་འགྲོ་ལ་ཆགས། །ཡང་སྲིད་པ་ནི་ཤེས་མིན་པའི། །ཟོས་ནས་འཆི་བདག་གིས་རྟོག་པའི། །སྐྱེ་བོ་དེ་ནི་འདོད་པས་རྨོངས། །རྒུད་དང་མྱ་ངན་ནད་རྣམས་ལ། །ནམ་ཡང་སྐྱོ་བ་སྐྱེ་མིན་པའི། །ཟོས་ནས་འཆི་བདག་གིས་རྟོག་པ། །སྐྱེ་བོ་དེ་ནི་འདོད་པས་རྨོངས། །གང་ཞིག་སྡིག་པའི་གྲོགས་པོ་དང་། །སྟེན་པའི་འཇིགས་པ་ཆེ་བྱེད་པ། །སྤྱད་ནས་འཆི་བདག་གིས་རྟོག་པའི། །སྐྱེ་བོ་དེ་ནི་འདོད་པས་རྨོངས། །གང་གི་སེམས་ནི་སྒོམ་མིན་དང་། །དེ་ཉིད་དོན་ལ་མི་སེམས་པ། །ལོངས་སྤྱད་ནས་ནི་འཆི་བདག་དཔྱོད། །སྐྱེ་བོ་དེ་ནི་འདོད་པས་རྨོངས། །གང་ཞིག་གནས་སྐབས་ཐམས་ཅད་དུ། །འཁོར་བའི་འཇིགས་པས་འཇིགས་མིན་པ། །སྤྱད་ནས་འཆི་བདག་གིས་ལྟ་བའི། །སྐྱེ་བོ་དེ་ནི་འདོད་པས་རྨོངས། །དོན་དང་དོན་མིན་ལ་རྟག་ཏུ། །སེམས་ཀྱིས་སེམས་པར་སེམས་མིན་པ། །ལོངས་སྤྱད་ནས་ནི་འཆི་བདག་དཔྱོད། །སྐྱེ་བོ་དེ་ནི་འདོད་པས་རྨོངས། །གང་ཞིག་དེ་ཉིད་བློ་དང་རྟག་པར་ནི། །འབྱུང་པོ་ཀུན་ལ་ཕན་པར་དགའ་མིན་པ། །ལོངས་སྤྱད་ནས་ནི་འཆི་བདག་རབ་རྟོག་པའི། །སྐྱེ་བོ་དེ་ནི་འདོད་པས་རྨོངས་པ་ཡིན། །གང་ཞིག་ལུས་བདེའི་དོན་དུ་ནི། །{{page:{number:1555,folio:236a,volume:70}}}རྨོངས་པ་ཡིས་ནི་ཆོས་ཉམས་བྱེད། །ཡིད་ནི་རྟག་ཏུ་རྩེ་གཅིག་པས། །རབ་ཏུ་བརྩོན་པས་དགེ་བ་གྱིས། །མི་དགེ་བ་ཡང་རྟག་ཏུ་སྤོངས། །དེ་དག་མཁས་པའི་མཚན་ཉིད་ཡིན། །སྦྱིན་དང་ཚུལ་ཁྲིམས་དཀའ་ཐུབ་བྲལ། །ལས་ལ་ཆེད་ཆེར་བྱེད་པ་མེད། །བག་མེད་པས་ནི་ཡོངས་བསླུས་པ། །རིང་པོ་མིན་པར་ལོག་པར་ལྟུང་། །དེ་ནི་ཕྱི་ནས་དུས་རིང་ཡིད། །དུས་ཀྱི་དབང་གིས་ཀུན་འགྲོ་བའི། །ཕྱི་ནས་བཟློག་ཏུ་མེད་པ་ཡི། །གདུང་བའི་རང་བཞིན་མེ་ཡིས་སྲེག །མི་བཟད་བཟློག་པར་བྱར་མེད་པ། །ངེས་པར་མྱོང་བའི་ལུས་ཅན་རྣམས། །འཆི་བའི་དུས་ཀྱི་དབང་དུ་འགྲོ། །དེ་རིག་གྱིས་ལ་ལེགས་པར་སྤྱོད། །དེ་ལྟར་ངང་པ་དེས་རིང་བ་མི་དམན་ཞིང་རྒྱ་ཆེ་བའི་རང་བཞིན་གྱིས་མཆོག་ཏུ་སྙན་པར་གྱུར་པས་ལྷ་དེ་དག་རྣམས་ལ་སྟོན་པར་བྱེད་དེ། བྱང་ཆུབ་སེམས་དཔའ་དེ་ནི་དབྱངས་སྙན་པ་ཡིན་ལ་ལྷ་དེ་དག་རྣམས་ཐམས་ཅད་ལ་དེས་རྣམ་པ་མང་པོ་དང་ལྡན་པའི་དབྱངས་དུ་མ་རྣམས་བརྗོད་པ་དང་ལྡན་པའི་ལྷ་རྫས་ཀྱི་སྒྲ་རྣམས་ཉེ་བར་བཅོམ་ནས་རྣམ་པར་གསལ་ཞིང་མཛེས་པར་བྱེད་པ་ཡིན་ཏེ། སྙན་པར་གྱུར་པ་དང་ཕལ་ཆེ་བར་གྱུར་པ་དང་། བརྟན་པར་གྱུར་པ་དང་རྒྱ་ཆེ་བར་གྱུར་པའི་ཕྱིར་ཡང་སྟེ། རི་བོ་དེ་ལ་ཐོས་པར་གྱུར་ནས་ལྷའི་ཚོགས་དུ་མ་རྣམས་ཀྱིས་ཡོངས་སུ་བསྐོར་བ་དུས་ཐམས་ཅད་དུ་མེ་ཏོག་དང་འབྲས་བུ་རྣམས་ཕུན་སུམ་ཚོགས་པ་པད་མའི་ཚལ་དུ་མས་ཀུན་དུ་ཁྱབ་པར་གྱུར་པ་ལྷའི་བུ་མོའི་ཚོགས་ཕལ་པོ་ཆེས་རབ་ཏུ་དགའ་བར་གྱུར་པའི་གླུ་ལེགས་པར་ལེན་པ་རིན་པོ་ཆེའི་ཕྲེང་བའི་འོད་ཀྱིས་ཉེ་བར་མཛེས་པར་གྱུར་པ་རིན་པོ་ཆེ་སྣ་བདུན་གྱིས་རྣམ་པར་བཀྲ་བར་བྱས་པའི་ཆ་ཤས་ཀྱིས་མཛེས་པ་རིན་པོ་ཆེ་སྣ་བདུན་གྱི་ནགས་དང་ཉེ་བའི་ནགས་དང་རྫིང་བུ་དགའ་བ་རྒྱལ་མཚན་གྱི་འདུག་པའི་སྟེགས་བུ་རྣམས་ཀྱིས་རྣམ་པར་བརྒྱན་པ་ན་ལྷ་དང་ལྷ་མོ་བརྒྱ་སྟོང་གིས་ཉེ་བར་དབྱངས་སྒྲོགས་པར་གྱུར་པ་རྣམས་ནི་སྙན་པ་དང་མཉན་པར་འོས་པའི་རྔ་སྐད་ཡན་ལག་ལྔ་པ་ཀུན་དུ་སྒྲོགས་པར་གྱུར་པ་ཐོས་ན་དགའ་བ་བཻ་ཌཱུརྱ་དང་ཨིན་དྲ་ནཱི་ལ་དང་དངུལ་དང་གསེར་གྱི་ཀ་བ་བརྒྱ་སྟོང་{{page:{number:1556,folio:236b,volume:70}}}གིས་ཉེ་བར་མཛེས་པར་གྱུར་པ་ཆེན་པོ་ལ་འོས་པའི་སེང་གེའི་ཁྲིས་ཉེ་བར་མཛེས་པ། ནམ་མཁའ་ལ་རྒྱུ་བར་བྱེད་པའི་གཞལ་ཡས་ཁང་དཔེ་མེད་པ་ལ་གནས་ནས་འཐབ་བྲལ་གྱི་མངའ་བདག་རྣམ་པར་མཛེས་པར་གྱུར་ཅིང་བླ་ན་མེད་པའི་དཔལ་དང་ལྡན་པར་ལྷ་བརྒྱ་སྟོང་གིས་ཀྱང་གླུ་ཉེ་བར་བླངས་པར་གྱུར་ཅིང་ཐལ་མོ་སྦྱར་བ་སྟོང་ཕྲག་བརྒྱས་མཆོད་པར་གྱུར་པ་དང་བསྟོད་པར་ཡང་གྱུར་པས་རྣམ་པར་བརྟོལ་བ་བཞིན་དུ་ནམ་མཁའ་ལས་གང་ན་རིའི་ཕྲེང་བའི་རི་བོ་དེར་ཉེ་བར་ལེགས་པར་འོངས་ཏེ། མཆོག་ཏུ་རངས་པར་གྱུར་པས་ངང་པའི་རྒྱལ་པོ་དུས་བཟངས་བལྟ་བར་འདོད་པའི་ཕྱིར་རོ། །སྨོན་ལམ་གྱི་དབང་གིས་དང་ལྷ་རྣམས་ལ་ཡང་ཕན་པར་འདོད་པས་ཀྱང་དེར་སྐྱེས་པ་ཡིན་ལ་སྐྱེ་བ་དྲན་པའི་དབང་དུ་བྱས་ནས་ཀྱང་གུས་པ་ལེགས་པར་སྐྱེས་པར་གྱུར་པས་དེ་ལྷ་འཐབ་བྲལ་གྱི་མངའ་བདག་ལེགས་པར་ཉེ་བར་འོང་ངོ་། །ཇི་ལྟར་འོས་པ་བཞིན་དུ་འདིའི་དྲུང་ནས་ངས་དམ་པའི་ཆོས་མཉན་པར་བྱེད་དེ། ལྷ་རྣམས་དང་བདག་ཉིད་ལ་ཕན་པ་དང་བདེ་བའི་དོན་དུ་དང་། བག་མེད་པས་ལོག་པར་ལྟུང་བར་འགྱུར་བ་རྣམས་རྣམ་པར་ཞི་བར་བྱ་བའི་དོན་དུ་ཡང་ངོ་། །དེ་ནས་རིའི་ཕྲེང་བའི་རི་བོ་གང་ཡིན་པ་དེའི་རྣམ་པ་སྣ་ཚོགས་པའི་གནས་དང་ཀུན་དགའ་ར་བ་དང་སྐྱེད་མོས་ཚལ་དང་ནགས་དང་ཉེ་བའི་ནགས་དང་རི་ལོགས་དང་སྨན་ལྗོངས་དང་། པད་མའི་ཚལ་དང་མཚོ་བྲན་དང་ཡང་ཐོག་གི་རྩེ་མོ་དང་ཁང་བུའི་རྒྱབ་དང་རིན་པོ་ཆེའི་ཁང་པ་དང་། རིའི་རྩེ་མོ་དང་ཆུ་ཀླུང་དང་ཚང་ཚིང་དང་རིའི་རྒྱབ་དང་མེ་ཏོག་གི་ནགས་དང་འབྲས་བུའི་ནགས་དང་སྐྱེད་མོས་ཚལ་དང་དཔག་བསམ་གྱི་ཤིང་དང་དངུལ་དང་བཻ་ཌཱུརྱའི་རང་བཞིན་དང་གསེར་བཙོ་མའི་རང་བཞིན་གྱི་རྣམ་པ་དུ་མར་མཐོང་ན་དགའ་བར་གྱུར་པ་ལྗོན་ཤིང་རྣམས་ལ་ཡང་ལྷན་ཅིག་སྤྱོད་པ་རྣམས་དང་བཅས་པའི་ལྷ་དེ་རྣམས་དགའ་བར་བྱེད་ཅིང་རྩེ་བར་ཡང་བྱེད་པ་ལས། ཡུལ་ལྗོངས་མང་པོས་ཀུན་དུ་གང་བར་གྱུར་པའི་ལྷའི་ཚོགས་དེ་དག་ཐམས་ཅད་རབ་ཏུ་རིངས་པ་དང་བཅས་པས་ཆེས་རབ་ཏུ་དགའ་བའི་ཡིད་ཀྱིས་གར་བྱེད་པར་འགྱུར། བསྐྱོད་པར་གྱུར་དགོད་པ་དང་ཆེས་རབ་ཏུ་དགོད་པའི་ཡིད་ཀྱིས་{{page:{number:1557,folio:237a,volume:70}}}ཁང་བཟངས་ཀྱི་མཆོག་ན་བཞུགས་པར་གྱུར་པའི་ལྷའི་མངའ་བདག་དེ་ཀུན་དུ་ལེགས་པར་མཐོང་བར་གྱུར་ཏེ། ལྷ་རྫས་ཀྱི་དཔེ་མེད་པའི་བདེ་བ་རྣམས་དང་ཡང་དག་པར་ལྡན་པར་གྱུར་པ་མངོན་པར་མཐོང་ཞིང་ཐམས་ཅད་ཀྱིས་ཀྱང་བདག་ཉིད་ཐམས་ཅད་ཀྱིས་མུ་སུ་ལུན་དྷ་དེ་ཉིད་མངོན་པར་མཐོང་བར་གྱུར་ནས་རབ་ཏུ་དགའ་བས་ལྟ་བ་ལ་ཆེད་ཆེར་གྱུར་པའི་ཡིད་ཀྱིས་དེ་ཉིད་མཐོང་བར་གྱུར་པ་ན། བརྗོད་པར་གྱུར་པ་ཇི་ལྟར་འཐབ་བྲལ་བའི་མངའ་བདག་མུ་སུ་ལུན་དྷ་ཡིན་ལ། དམ་པའི་ཆོས་ཉན་འདོད་པ་ཡིན་ཏེ་ངང་པའི་མངའ་བདག་དུས་བཟངས་ཀྱི་དྲུང་དུ་དམ་པའི་ཆོས་ཉན་འདོད་པ་ཡིན་ན་ངང་པའི་རྒྱལ་པོ་དུས་བཟངས་མ་མཐོང་བས་དེའི་དྲུང་དུ་བདག་ཅག་རྣམས་ཀྱིས་མངོན་པར་བལྟ་བར་བྱ་བ་དང་མཆོད་པ་ཡང་དོན་དུ་གཉེར་བར་བྱའོ། །ལྷ་དེ་དག་རྣམས་ཀྱིས་དེ་ལྟར་རིག་པར་གྱུར་ནས་འདོད་པའི་ཡོན་ཏན་ལྔ་དང་ལྡན་པའི་བདེ་བ་ཡང་དག་པར་ལྡན་པ་ལྷ་རྫས་ཀྱི་ཕྲེང་བའི་རྒྱན་དང་ལྡན་པ་རྣམས་ཐམས་ཅད་ཀྱིས་ལྷའི་མངའ་བདག་ལ་རབ་ཏུ་བསྙེན་པར་གྱུར་ཏོ། །དེ་ནས་གང་ཡང་མུ་སུ་ལུན་དྷ་དང་ལྷན་ཅིག་ཏུ་ནམ་མཁའི་དཀྱིལ་ནས་འོངས་པའི་ལྷ་དེ་དག་ཐམས་ཅད་དང་གང་ཡང་རིའི་ཕྲེང་བའི་རྩེ་མོ་སྟོང་པ་ན་དགའ་ཞིང་རྩེ་བར་བྱེད་པའི་ལྷ་རྫས་ཀྱི་ཕྲེང་བའི་རྒྱན་དང་ཡང་དག་པར་ལྡན་པ་དེ་དག་རྣམས་ཐམས་ཅད་ཀྱིས་ཀྱང་འཐབ་བྲལ་གྱི་བདག་པོའི་དྲུང་དུ་མཆོད་པ་བྱས་ནས་རབ་ཏུ་དགའ་བའི་ཡིད་ཀྱིས་མདུན་དུ་གར་བྱེད་པར་གྱུར་ཅིང་གླུ་ལེན་པར་ཡང་བྱེད་དོ། །ཐམས་ཅད་དང་ཡང་དག་པར་ལྡན་པར་གྱུར་པ་དེ་དག་རྣམས་འཐབ་བྲལ་གྱི་བདག་པོ་དང་ལྷན་ཅིག་ཏུ་གྱུར་པས་གང་ན་བྱང་ཆུབ་སེམས་དཔའ་མཆོག་ཏུ་རྣོ་བའི་ཤེས་རབ་དང་ལྡན་པ་སྨོན་ལམ་གྱི་དབང་གིས་ལྷ་རྣམས་ཀྱི་བག་མེད་པ་བསལ་བར་བྱ་བའི་དོན་དུ་འཐབ་བྲལ་དུ་སྐྱེས་པར་གྱུར་པ་དེར་ཐམས་ཅད་ཉིད་ཉེ་བར་ལེགས་པར་སོང་ངོ་། །དེ་ནས་རིང་བ་ཉིད་ནས་འཐབ་བྲལ་གྱི་བདག་པོ་མཐོང་བའི་ཆོས་ལ་གུས་པས་གུས་པ་ལེགས་པར་སྐྱེས་པ་དང་ཁང་བཟངས་དེ་ལས་བབས་ནས་དེ་ལྷའི་ཚོགས་དང་ལྷན་ཅིག་ཏུ་ཆོས་ཆེན་པོ་རབ་ཏུ་འཆད་པ་པོའི་ཆོས་ལ་སྒྲ་འབྱིན་པའི་{{page:{number:1558,folio:237b,volume:70}}}མངོན་སུམ་དུ་དེར་བསྙེན་པའི་ངང་པའི་གཟི་བརྗིད་ཀྱིས་ལྷ་རྣམས་ཐམས་ཅད་ཀྱི་དྲུང་ན་ཆེས་ལྷག་པར་ཆོས་ཀྱི་དཔལ་རྣམ་པར་མཛེས་སོ། །དེ་ནས་དེ་རིང་བ་ཉིད་ནས་མཐོང་བར་གྱུར་པས་འཐབ་བྲལ་གྱི་མངའ་བདག་གུས་པ་ཤིན་ཏུ་ལེགས་པར་སྐྱེས་པར་གྱུར་ཅིང་། ཆོས་ལ་ཡང་གུས་པར་གྱུར་པས། ཁང་བཟངས་དེ་ལས། ཀུན་ནས་བབས་པར་གྱུར་ཏེ། ལྷའི་ཚོགས་དེ་དག་རྣམས་དང་བཅས་པ་རྣམས་ཆོས་རབ་ཏུ་སྨྲ་བར་བྱེད་པ་ཆོས་ཀྱི་སྒྲ་སྒྲོགས་པར་བྱེད་པ་དེ་ལ་ཁ་མངོན་དུ་ཕྱོགས་པར་བྱེད་པ་ལ་ཉེ་བར་རྟེན་པར་གྱུར་ཏོ། །ངང་པ་དེ་ཡང་ཆོས་ཀྱི་གཟི་བརྗིད་དེ་དག་གིས་ལྷ་རྣམས་ཐམས་ཅད་ཀྱི་དྲུང་ན་ཆོས་ཀྱི་དཔལ་གྱིས་ཤིན་ཏུ་བླ་ལྷག་པར་མཛེས་པར་གྱུར་ཏོ། །དེ་ནས་མུ་སུ་ལུན་དྷ་མངོན་པར་མཐོང་ནས་བྱང་ཆུབ་སེམས་དཔའ་ངང་པ་དེས་ལེགས་པར་འོངས་སམ་གྱི་ཚིག་གིས་མངོན་པར་མཆོད་དེ། འཐབ་བྲལ་གྱི་བདག་པོ་གང་དང་དེ་དག་དེ་ལྟར་བདེ་བར་འོངས་སམ། དེ་ལྟར་བག་མེད་པས་ཁྱོད་བག་མེད་པར་མ་གྱུར་རམ། བདེ་བའི་ས་གཞི་རྣམས་ཀྱི་མཆོག་འདི་ཐོབ་པར་གྱུར་ནས་ཀྱང་གང་ཞིག་ཕྲོགས་པར་མི་འགྱུར་བ་དེ་ནི་ཤིན་ཏུ་ངོ་མཚར་ཏོ། །ཕྱིར་ཞིང་ཁོ་ན་ལྷ་རྣམས་ཀྱི་མངའ་བདག་བྱེད་པར་གྱུར་པ་གང་གི་ཕྱིར་ལྷ་རྣམས་ལས་ཀྱང་བརྒྱ་འགྱུར་དུ་བདེ་བ་རྣམས་ལ་ཉེ་བར་ལོངས་སྤྱོད་པར་གྱུར་པའི་རྣམ་པ་དེ་ལྟ་བུའི་བདེ་བ་གང་ཡིན་པ་རྣམས་ཀྱིས་ཀྱང་འཁྲིད་པར་མི་བྱེད་པ་དེ་དག་ནི་ཤིན་ཏུ་ངོ་མཚར་བ་གཞན་ཡིན་ནོ། །གང་གི་ཕྱིར་ལེགས་པར་བྱེད་པའི་རྐྱེན་རྣམས་དང་སྡུག་བསྔལ་གྱི་རྐྱེན་གྱི་ཤུགས་རྣམས་ཀྱིས་ཀྱང་འཛིན་པར་བྱེད་པ་ཡིན་ནོ། །དེ་དེ་ལྟར་སྐྱེ་བ་གཞན་རྗེས་སུ་དྲན་པར་བྱེད་དེ། སངས་རྒྱས་གཙུག་ཏོར་ཅན་གང་གི་སྤྱན་སྔ་ནས་དེས་ཆོས་འདུལ་བ་ཐོས་པར་གྱུར་པའི་མདོ་སྡེ་དྲན་པར་བྱས་ནས་མུ་སུ་ལུན་དྷ་དེ་ལ་འཆད་དོ། །ངང་པ་རྣམས་ཀྱི་མངའ་བདག་དུས་བཟངས་འདིས་མུ་སུ་ལུན་དྷ་དེ་ལ་འདི་སྐད་ཅེས་སྨྲས་སོ། །ཇི་ལྟར་མུ་སུ་ལུན་དྷ་ཁྱོད་ནི་རྙེད་པ་དང་ལྡན་ཏེ་གང་བག་མེད་པར་གྱུར་པས་ཁྱོད་ནི་རྒྱུ་བ་དང་ངའི་ཡང་ཆོས་ཀྱི་སྒྲ་ཐོས་པར་གྱུར་ནས་འདིར་འོངས་པ་དེ་དག་ནི་{{page:{number:1559,folio:238a,volume:70}}}འདིར་ངོ་མཚར་ཆེ་བ་ཡིན་ནོ། །དེ་ལྟར་ཡིན་པ་དེའི་ཕྱིར་འཐབ་བྲལ་གྱི་བདག་པོ་མཉན་པར་གྱིས་དང་། བཅོམ་ལྡན་འདས་གཙུག་ཏོར་ཅན་དེས་ང་མིར་གྱུར་པའི་རྒྱལ་པོར་གྱུར་པ་ན་བསྟན་པ་རྒྱལ་པོ་ཆོས་ལ་སྤྱོད་པ་ཞེས་བྱ་བའི་ཆོས་ཀྱི་རྣམ་གྲངས་ཀྱི་མདོ་གང་ཡིན་པ་དེ་ལེགས་པར་རབ་ཏུ་ཡིད་ལ་གྱིས་ལ་ཉོན་ཅིག་དང་བཤད་པར་བྱའོ། །རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བས་ཡང་དག་པར་སྐྱེ་དགུ་རྣམས་སྐྱོང་བར་བྱེད་པ་གང་གིས་ཕན་པ་དང་བདེ་བ་ལ་སྦྱར་བར་འགྱུར་རོ། །དེ་ཡང་དེས་རབ་ཏུ་བསྔགས་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གང་དག་དང་ཡང་དག་པར་ལྡན་པར་གྱུར་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བས་སྐྱེ་དགུ་རྣམས་སྐྱོང་བར་བྱེད་པ་ཡིན་ཞེ་ན། མཐོང་བའི་ཆོས་ཉིད་ལ་ཡང་དེ་དེས་རབ་ཏུ་བསྔགས་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་མངའ་བདག་ཏུ་འགྱུར་ཏེ། རྫུ་འཕྲུལ་ཆེ་བ་དང་སྟོབས་ཆེ་བ་དང་ནོར་ཆེ་བར་ཡང་འགྱུར་རོ། །འདི་ན་རྒྱལ་པོ་ཆོས་སུམ་ཅུ་རྩ་ལྔ་དང་ཡང་དག་པར་ལྡན་པའི་རྒྱལ་པོས་སྐྱེ་དགུ་རྣམས་སྐྱོང་བར་བྱེད་ལ། སྐྱོང་བར་བྱེད་པར་གྱུར་པས་ཀྱང་ནོར་ཆེན་པོར་འགྱུར་རོ། །སྟོབས་ཆེ་བ་དང་། ཕས་ཀྱི་རྒོལ་བའི་དཔུང་ཐམས་ཅད་ཀྱིས་མི་ཐུབ་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོ་འཐབ་བྲལ་བ་རྣམས་ཀྱི་མངའ་བདག་ཏུ་འགྱུར་རོ། །སུམ་ཅུ་རྩ་ལྔ་པོ་གང་དག་ཞེ་ན་འདི་ལྟ་སྟེ། འདིའི་རང་གི་སྐྱེ་བོ་གཙང་བར་གྱུར་པ་དང་དཔྱ་རྣམས་ངེས་པར་བྱས་ནས་ཟ་བར་བྱེད་པ་དང་བཟོད་པ་དང་ལྡན་པ་དང་ལུགས་ལས་ཕྱོགས་འཛིན་མེད་པ་དང་བླ་མ་མཆོད་པར་བྱེད་པ་དང་སྔར་ཉིད་སྟེར་བར་བྱེད་པ་ཡིན་སྔར་བྱིན་པར་གྱུར་ནས་ཕྱིས་ཀྱང་སྟེར་བར་བྱེད་པ་ཡིན་ཆོས་མ་ཡིན་པ་འཛིན་པར་མི་བྱེད་པ་ཡིན། སྡིག་པའི་གྲོགས་པོ་དང་སྟེན་པར་བྱེད་པ་མ་ཡིན་བུད་མེད་ཀྱི་དབང་དུ་འགྲོ་བ་མ་ཡིན་ཐམས་ཅད་ཀྱི་ཚིག་ལ་དད་པར་བྱེད་པ་མ་ཡིན་སྙན་པར་གྲགས་པ་ལ་{{page:{number:1560,folio:238b,volume:70}}}འདོད་པ་སྐྱེད་པ་ཡིན་གྱི་ནོར་ལ་འདོད་པ་ཅན་མ་ཡིན་ནོ། །ལོག་པར་ལྟ་བ་དང་ལྡན་པ་མ་ཡིན་གཏོང་བ་ཅན་ཡིན་འཐུན་པར་བྱེད་པ་དང་ངག་སྙན་པར་འགྱུར་བ་ཡིན་བདེན་པར་སྨྲ་བ་ཡིན་ནོར་གཞིས་རྣམས་འཕེལ་བ་དང་འགྲིབ་པར་གློ་བུར་དུ་མི་བྱེད་པ་ཡིན་མིའི་ཁྱད་པར་ཤེས་པ་ཡིན་དུས་ངེས་པར་ལེགས་པར་སྟོན་པར་བྱེད་པ་པོ་ཡིན། གཉིད་ཆེ་བ་མ་ཡིན་ལེ་ལོ་མེད་པ་ཡིན་གྲོགས་པོ་བརྟན་པ་ཡིན་མི་ཕན་པ་རྗེས་སུ་སྟེན་པར་བྱེད་པ་མ་ཡིན། ཁྲོ་བའི་ཤུགས་དང་དགའ་བ་ཡ་ཡ་བོ་སྡོམ་པར་བྱེད་པ་ཡིན་ཟས་དང་སྐོམ་ལ་ཤིན་ཏུ་ཀུན་ནས་ཆགས་པའི་རང་བཞིན་ཅན་མ་ཡིན། ལེགས་པར་བསམ་པར་བྱ་བ་རྣམས་སེམས་པ་པོ་ཡིན་དོན་དུས་རིང་དུ་སྐོར་བར་བྱེད་པ་མ་ཡིན་ཆོས་ལ་སྐྱེ་དགུ་རབ་ཏུ་འགོད་པར་བྱེད་པ་ཡིན་དགེ་བ་བཅུའི་ལས་ཀྱི་ལམ་གྱི་དགེ་བ་རྣམས་བྱེད་པར་འགྱུར་བ་ཡིན། རྒྱུ་དང་རྐྱེན་ལེགས་པར་སྟོན་པར་བྱེད་པ་ཡིན། ལྷ་དག་མཆོད་པར་བྱེད་པ་ཡིན། བུ་དང་བུ་མོ་ཡང་དག་པར་བདེ་བར་ཡོངས་སུ་སྐྱོང་བར་བྱེད་པ་ཡིན། རྟག་པར་ཡང་ཤེས་རབ་གོམས་པར་བྱེད་པའི་རང་བཞིན་ཅན་ཡིན་ཡུལ་གྱིས་བཀྲི་བར་འགྱུར་བ་མ་ཡིན་རིགས་པ་དང་ལྡན་པའི་རང་བཞིན་རྣམས་ཀྱི་རིགས་ཀྱི་ས་གཞི་སྦྱིན་པར་གཏོང་ངོ་། །དེ་ལྟ་བུའི་ཆོས་སུམ་ཅུ་རྩ་ལྔ་དང་ཡང་དག་པར་ལྡན་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་དེ་དེས་རབ་ཏུ་བསྔགས་པར་འགྱུར་རོ། །ཤིན་ཏུ་ནོར་ཆེ་བ་དང་རབ་ཏུ་ཕལ་ཆེ་བའི་དཀོར་དང་ཉེ་བར་མཁོ་བ་དང་ལྡན་པར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་ལྷའི་མངའ་བདག་ཏུ་འགྱུར་ཏེ་ལེགས་པར་བྱས་པར་གྱུར་པ་དེའི་རྒྱུ་ལས་སོ། །དེ་ལ་གཙང་བའི་རང་གི་སྐྱེ་བོ་དང་ཡང་དག་པར་ལྡན་པའི་རྒྱལ་པོ་ཉུང་ཟད་ཀྱི་རང་བཞིན་ཅན་མ་ཡིན་པར་འགྱུར་བའི་རྣམ་པ་ཅི་ལྟ་བུས་སྐྱེ་བོ་དེ་གཙང་བ་ལ་སྦྱོར་བས་གཞན་ལ་ཕན་པ་ལ་རབ་ཏུ་ཞུགས་པ་ཡིན་ཞེ་ན། ཆོས་ལུགས་རྣམ་པར་གཞག་པ་ལ་ཤིན་ཏུ་བར་ཡང་ས་མཚམས་སྲུང་བར་འགྱུར་རོ། །དམ་ཚིག་སྲུང་བར་འགྱུར་བ་དང་རྩབ་ཧྲལ་ཅན་དུ་མ་གྱུར་པ་དང་། {{page:{number:1561,folio:239a,volume:70}}}རྗེ་དཔོན་ལ་ཕན་པ་མ་ཡིན་པ་རབ་ཏུ་འགོགས་པར་བྱེད་པར་འགྱུར་རོ། །འདིས་ཕན་པར་གྱུར་པ་དག་ལ་ཀུན་ཏུ་སྦྱོར་བར་བྱེད་པ་དང་། རྒྱལ་སྲིད་ཀྱང་ཆོས་ཀྱིས་ལེགས་པར་སྲུང་ངོ་། །ཕན་པ་དང་གྲོགས་སུ་འགྱུར་བ་རྣམས་སྨྲ་བར་བྱེད་པ་དང་། དུས་སུ་ཉེ་བར་གནས་པ་དང་དྲང་པོའི་རང་བཞིན་ཅན་གཞན་ལ་བཞད་བགད་དུ་བྱེད་པ་མ་ཡིན་པ་དང་། ཞབས་འབྲིང་བྱེད་པའི་དབང་གིས་ཕན་པ་མ་ཡིན་པ་རྣམས་རྗེ་བོ་ལ་བྱེད་པར་མི་འགྱུར་བ་དང་། འདོད་པ་དང་ང་རྒྱལ་དག་གིས་ཀྱང་འཁྲིད་པར་འགྱུར་བ་མ་ཡིན་པ་དང་། གནས་སྐབས་ཐམས་ཅད་དུ་ཆོས་རྣམས་ལས་ཉམས་པར་གྱུར་པ་ཡོད་པ་མ་ཡིན་པ་དང་། འཇིག་རྟེན་ཕ་རོལ་གྱི་དོན་ཀུན་ནས་གླེང་སློང་བར་བྱེད་པ་དང་ལྡན་པའོ། །འཁོར་བ་ལ་འཇིགས་པར་འགྱུར་བ་དང་། ལས་ཀྱི་འབྲས་བུ་རྣམ་པར་སྨིན་པ་ལ་སྐུར་བ་མི་འདེབས་པ་དང་། ཉེས་པར་སྤྱོད་པ་རྣམ་པ་གསུམ་ཡང་ཡོངས་སུ་སྤོང་བར་བྱེད་དོ། །གོམས་པར་ཡང་མི་བྱེད་དོ། །ཆད་པ་ལ་དགའ་བ་མ་ཡིན་ནོ། །བློ་གཞན་དང་ལྡན་པ་མ་ཡིན་པ་དང་སྟེ། དེ་རྣམ་པ་དེ་ལྟ་བུ་དག་གིས་སྐྱེ་བོ་གཞན་དང་བདག་ཉིད་ཀྱང་ལེགས་པར་འཇུག་པར་བྱེད་དེ་རྒྱས་པར་ཡང་བྱེད་དོ། །འཇིག་རྟེན་གཉིས་སུ་ཕན་པ་བྱེད་པར་གྱུར་པའི་སྐྱེ་བོ་རྣམ་པ་དེ་ལྟ་བུ་དེ་དག་གི་སྐྱེ་བོ་དང་ལྡན་པའི་རྒྱལ་པོས་རྒྱལ་ཁམས་ཀྱང་སྐྱོང་བར་བྱེད་ཅིང་རང་དང་གཞན་ཡང་འཛིན་པར་བྱེད་པ་རྣམས་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཡང་ཆོས་གཞན་དང་ཡང་དག་པར་ལྡན་པར་གྱུར་པའི་རྒྱལ་པོས་རྒྱལ་ཁམས་ལེགས་པར་སྐྱོང་བར་བྱེད་པ་ནི། ལུས་ཞིག་ནས་ཀྱང་མཐོ་རིས་བདེ་འགྲོའི་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །གང་དག་ཞེ་ན། འདི་ལྟ་སྟེ། ངེས་པ་དང་ལྡན་པས་འབྲས་བུ་རྣམས་ཟ་བར་འགྱུར་བའོ། །ངེས་པ་མེད་པ་ཞེས་བྱ་བ་ནི་དེའི་ཡུལ་ལམ་གྲོང་ཁྱེར་རམ་གྲོང་ངམ་ཚོང་འདུས་རྣམས་ཀྱང་རུང་སྟེ། དུས་ཐམས་ཅད་དང་གནས་སྐབས་ཐམས་ཅད་དུ་ངེས་{{page:{number:1562,folio:239b,volume:70}}}པར་བྱས་པའི་དཔྱ་རྣམས་ཡོད་པར་གྱུར་པ་ལས་དེ་དག་རྣམས་དེ་ཁོ་ན་བཞིན་དུ་རྒྱལ་པོ་འདིས་ཉམས་པར་མ་གྱུར་པ་ཡང་དུས་ཀྱི་སྐྱོན་གྱིས་སམ། མནར་བར་གྱུར་ནས་རིམ་གྱིས་འཕེལ་བར་གྱུར་པའི་རང་གི་དངོས་པོ་རྣམས་རིགས་པ་མ་ཡིན་པས་འཕྲོག་པར་བྱེད་ན། འཇལ་བྱེད་ལ་འཇལ་བར་མི་བྱེད་པ་དང་། གཡོས་བདེན་པར་འགྱུར་བ་ཡོད་དམ་ཅི། དེ་ལྟར་རྒྱལ་པོ་ངེས་པའི་འབྲས་བུ་ཟ་བར་བྱེད་པ་ཡིན་ནོ། །དེས་སྐྱེ་དགུ་རྣམས་འཚེ་བར་མི་བྱེད་དོ། །ཡུལ་འཁོར་ཡང་ཡོངས་སུ་སྲུང་བར་བྱེད་དོ། །སྐྱེ་བོ་ཐམས་ཅད་ལ་རྗེས་སུ་བརྩེ་བ་པོ་དེ་ལུས་ཞིག་པར་གྱུར་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་བདག་པོར་འགྱུར་རོ། །ཡང་ཆོས་གཞན་དང་ཡང་དག་པར་ལྡན་པའི་རྒྱལ་པོས་ཡུལ་འཁོར་ཡོངས་སུ་སྐྱོང་བར་བྱེད་དོ། །སྐྱེ་དགུ་ཀུན་ཏུ་དགའ་བར་ཡང་བྱེད་དོ། །གང་དག་ཞེ་ན། འདི་ལྟ་སྟེ། བཟོད་པ་དང་ལྡན་པར་གྱུར་པའོ། །འདི་ལ་རྐྱེན་གྱི་དབང་གིས་ཁྲོ་བ་འབྱུང་བར་གྱུར་ན་ཡང་ཡོངས་སུ་སྤོང་བར་བྱེད་དོ། །རྗེད་དཔོན་ཡིན་པར་གྱུར་ནས་ཀྱང་གནང་ལ་སྒོ་བར་མི་བྱེད་དོ། །གཞན་གྱི་འབྱོར་པས་མི་བཟོད་པར་མི་བྱེད་དོ། །གྲོང་ཁྱེར་ཉེས་པ་ཅན་རྣམས་ལ་ཡང་གཙེ་བ་སྐྱེད་པར་ཡང་མི་བྱེད་དོ། །གྲོགས་པོའི་དྲུང་དུ་ཚིག་རྩུབ་མོ་རྣམས་སྨྲ་བར་ཡང་མི་བྱེད་དོ། །ཁྲོ་བ་སྐྱེས་པར་གྱུར་ན་ཡང་བཟོད་པས་རབ་ཏུ་ཞི་བར་བྱེད་དོ། །འདིས་སྙན་པ་རྗོད་པར་བྱེད་དོ། །བརྗོད་པར་གྱུར་པ་ན་ཡང་ཇི་ལྟར་འདིས་གྲོང་ཁྱེར་པ་འདི་རྣམས་མི་བདེ་བར་གྱུར་ཅིང་འཁྲུག་པར་བྱེད་པ་མ་ཡིན་ནོ། །དེ་ལྟར་གནས་སྐབས་ཐམས་ཅད་དང་རྣམ་པ་ཐམས་ཅད་དང་དུས་ཐམས་ཅད་དུ་སྙིང་རྗེ་དང་ལྡན་པར་འགྱུར་ཏེ། རང་བཞིན་གྱིས་ཡིན་གྱི་དགོས་པ་རྣམས་ཀྱི་རྒྱུ་གང་ལས་ཀྱང་ནི་མ་ཡིན་ནོ། །རྒྱལ་པོ་དེ་བཟོད་པ་དང་ལྡན་པར་གྱུར་པའི་རྒྱུ་དེ་དག་དང་རྐྱེན་དེ་དག་གིས་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བར་གྱུར་པ་འཇིག་རྟེན་འདི་དང་ཕ་རོལ་དུ་ཡང་ཕན་པར་འགྱུར་བའི་ཕྱོགས་འཛིན་{{page:{number:1563,folio:240a,volume:70}}}མེད་པར་ལུགས་ལེགས་པར་སྐྱོང་བར་བྱེད་པ་འདི་ཡང་གང་ཞེ་ན། བླ་ན་མེད་པའི་དགེ་བའི་བསམ་པ་མཚུངས་པས་རྒྱལ་པོ་ཡུལ་ལྗོངས་པ་རྣམས་ཐམས་ཅད་ཀྱི་མ་དང་ཕ་དང་འདྲ་བར་འགྱུར་རོ། །གཅིག་ཏུ་ནོར་གྱི་རྒྱུས་དང་ཕན་འདོགས་པའི་རྒྱུས་དང་རང་གི་སྐྱེ་བོ་ཡིན་པའི་རྒྱུས་དང་སྔོན་ཕན་བཏགས་པའི་རྒྱུས་དང་། འབྲེལ་བར་གྱུར་པའི་རྒྱུས་དང་སྐྱེ་དགུའི་བདག་པོར་གྱུར་པ་དང་དམག་གི་དཔོན་པོ་ཡིན་པའི་རྒྱུས་ཀྱང་མ་ཡིན་ཏེ། གནས་སྐབས་ཐམས་ཅད་དུ་ཡང་ཕྱོགས་འཛིན་པར་མི་བྱེད་དོ། །དེ་ལུགས་རྣམ་པར་གཞག་པ་བྱེད་པའི་དུས་ན་གྲོགས་པོ་དང་གྲོགས་པོ་མ་ཡིན་པ་ལ་བློ་མཉམ་པར་འགྱུར་རོ། །དེ་དག་རྣམས་བྱེད་པར་གྱུར་པ་ན་རྒྱལ་པོ་དེའི་ཡུལ་ལྗོངས་ཡོངས་སུ་ཉམས་པར་མི་འགྱུར་རོ། །སྙན་གྲགས་ཀྱང་ཡོངས་སུ་ཉམས་པར་མི་འགྱུར་རོ། །རྒྱལ་པོ་མེད་པའི་གྲོང་ཁྱེར་དུ་མི་འགྱུར་རོ། །གཞན་གྱི་དཔུང་གིས་འཇིགས་པར་མི་འགྱུར་རོ། །རྒྱལ་པོ་གཞན་ཁ་དྲག་པར་མི་འགྱུར་རོ། །དེ་དུས་ཡུན་རིང་དུ་རྒྱལ་པོ་བྱེད་པར་འགྱུར་རོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །གཞན་ཡང་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་ལ་གཅེས་པར་འགྱུར་བའི་ཆོས་ཡོད་པ་ནི། འཇིག་རྟེན་གཉིས་ལ་ཕན་པ་དང་མྱ་ངན་ལས་འདས་པའི་མཐར་ཐུག་པར་ཡང་བྱེད་དོ། །འདི་ཡང་གང་ཞེ་ན། འདི་ལྟ་སྟེ། བླ་མ་མཆོད་པར་བྱེད་པའོ། །བླ་མ་ཞེས་བྱ་བའང་ཇི་ལྟ་བ་བཞིན་དུ་དེ་ཁོ་ན་སྟོན་པར་བྱེད་པའོ། །དེ་ཡང་ཚུལ་ཁྲིམས་དང་ཤེས་རབ་དང་དཀའ་ཐུབ་དང་ལྡན་ཞིང་སེམས་ཅན་རྣམས་ལ་ཕན་པ་ལ་ལེགས་པར་ཞུགས་པར་གྱུར་པ་གཅིག་ཏུ་ངེས་པར་དགེ་བ་བྱེད་པ་པོ་ལུས་དང་ངག་གིས་ལས་ཀྱི་མཐའ་རབ་ཏུ་ཞི་བ་དྲི་མ་རྣམས་དང་བྲལ་བར་གྱུར་པ་དེ་གཞན་རྗེས་སུ་འཛིན་པ་ལ་ཞུགས་པ་དེ་ལ་རྗེས་སུ་རྟེན་པར་བྱེད་དོ། །དེ་དག་གི་དྲུང་ནས་ངག་འཛིན་པར་བྱེད་དོ། །དེ་ཇི་ལྟར་སྤྱོད་པར་བྱེད་པ་དེ་ལྟར་དེ་ཡང་སྤྱོད་པར་བྱེད་དོ། །རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་དག་དེ་མཆོད་པར་བྱེད་པས་འདི་ལ་རྟག་ཏུ་ཕན་{{page:{number:1564,folio:240b,volume:70}}}པར་འགྱུར་བ་དང་། ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་མངའ་བདག་ཏུ་འགྱུར་ཏེ། དགེ་བའི་ལས་དེའི་རྐྱེན་རྣམས་དང་དགེ་བ་དེ་དག་གི་རྒྱུ་ལས་སོ། །གཞན་ཡང་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་ལ་གཅེས་པར་འགྱུར་བའི་ཆོས་སུ་གྱུར་པ་དག་གིས་འཇིག་རྟེན་གཉིས་སུ་ཕན་པར་གྱུར་པ་ནི་འདི་ལྟ་སྟེ། སྔར་བྱིན་ནས་ཕྱིས་ཀྱང་སྟེར་བར་གྱུར་པའོ། །གང་ཡང་ཕས་སམ་མེས་པོས་སམ་ཡང་མེས་པོས་སམ་གཞན་གྱིས་སམ་དེ་དག་དང་དེ་ལས་གཞན་པ་རྣམས་ཀྱིས་ཀྱང་རུང་སྟེ་རྟག་ཏུ་གང་བྱིན་པར་གྱུར་པ་ལས་གཞིའམ་དབྱིག་ལ་སོགས་པ་རྣམས་འདྲེན་མ་དང་རྙོག་མ་ཅན་དུ་གྱུར་པའི་སེམས་མ་ཡིན་པས་དང་ཕན་པ་དང་མཆོག་ཏུ་དང་བས་དེ་དག་ལ་རྗེས་སུ་ཡི་རང་བར་བྱེད་ཅིང་དེ་དག་ཉིད་ལ་དགའ་བ་དང་། སླར་ཉིད་ཡང་སྦྱིན་པ་བསྔགས་པར་བྱེད་དོ། །གཞན་ཡང་སྦྱིན་པ་རྗེས་སུ་གཏོང་བ་ལ་རབ་ཏུ་འཇུག་པར་བྱེད་དོ། །དེ་ཉིད་ཀྱང་དེ་བཞིན་དུ་རབ་ཏུ་གནས་པ་དང་རབ་ཏུ་འཇུག་པར་བྱེད་པ་གང་ཡིན་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་འདིའི་ལུས་ཞིག་ནས་ལས་དེ་དག་རྣམས་ཀྱི་རྒྱུ་དང་། རྐྱེན་དེ་དག་གིས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་མངའ་བདག་ཏུ་སྐྱེ་བར་འགྱུར་རོ། །ཆོས་གཞན་ཡང་རྒྱལ་རིགས་སྤྱི་བོ་ནས་དབང་བསྐུར་བའི་འཇིག་རྟེན་གཉིས་སུ་དོན་དང་། ཕན་པ་དང་། བདེ་བར་འགྱུར་བ་འདི་ཡང་གང་ཞེ་ན། འདི་ལྟ་སྟེ། སྦྱིན་པའོ། །སྦྱིན་པ་ཞེས་བྱ་བ་ཡང་གནས་སྐབས་ཐམས་ཅད་དང་། ཐམས་ཅད་ཉིད་ལ་དང་། རྣམ་པ་ཐམས་ཅད་དུ་དང་། དུས་ཐམས་ཅད་དུ་དང་། བློ་གྲོས་ཐམས་ཅད་ལ་ཡང་ཕན་པར་འགྱུར་བ་དང་། བདེ་བར་འགྱུར་བ་དང་། ཐམས་ཅད་ནས་འགྲོ་བ་ཐམས་ཅད་དུ་ཡང་དམྱལ་བ་དང་། ཡི་དགས་དང་། དུད་འགྲོར་སྐྱེས་པ་རྣམས་ལ་ཡང་བཀྲེས་པ་རྣམ་པར་འཇོམས་པ་དང་། སྐོམ་པ་རྣམ་པར་འཇོམས་པར་བྱེད་པ་ཡིན་ན་ལྷ་དང་མི་རྣམས་ལ་འབྱུང་བར་འགྱུར་བ་ལ་ལྟ་སྨོས་ཀྱང་ཅི་དགོས། གཏོང་བ་ཅན་གྱི་རྒྱལ་པོ་ནི་མཐོང་བའི་ཚེ་འབྲས་བུ་དང་ཡང་ལྡན་པ་ཡིན་{{page:{number:1565,folio:241a,volume:70}}}ནོ། །གང་དག་ཞེ་ན། འདི་ལྟ་སྟེ། གྲགས་པས་རྗེས་སུ་དགའ་བར་གྱུར་ནས་གྲོང་ཁྱེར་དང་ཡུལ་ལྗོངས་ཕུན་སུམ་ཚོགས་པར་འགྱུར་བ་དང་། དེ་དག་རྣམས་ཀྱིས་ཡོངས་སུ་སྤོང་བར་ཡང་མི་འགྱུར་རོ། །དེས་ཡུལ་ལྗོངས་གཞན་གྱི་མཆོད་པ་ཡང་བླ་ན་མེད་པ་དུ་མ་འཐོབ་བོ། །དེ་ཉིད་མངོན་པར་ཀུན་དུ་མཐོང་ནས་ཀྱང་ཕས་ཀྱི་དཔུང་རྣམས་ཀྱིས་ཀྱང་ཟིལ་གྱིས་མི་ནོན་ནོ། །འདི་ལ་དགྲ་རྣམས་ཀྱིས་བར་དུ་གཅོད་པ་ཕྲ་མོ་ཙམ་ཡང་བྱ་བར་གླགས་མི་ཐོད་དོ། །དེ་ཡུལ་དང་གྲོང་ཁྱེར་གྱི་མཆོག་རྣམས་དང་ལྡན་པར་འགྱུར་བ་ནི་གོམས་པར་མ་གྱུར་པ་རྣམས་ལ་ཡང་མཐོང་བའི་ཆོས་ཀྱི་སྦྱིན་པའི་འབྲས་བུ་ཡིན་ནོ། །གང་ཡང་ཞིང་དང་། དངོས་པོ་དང་། བསམ་པ་ཕུན་སུམ་ཚོགས་པས་སྦྱིན་པ་བྱིན་པར་གྱུར་པ་རྣམས་ལ་ལྟ་ཅི་སྨོས། དེས་ནི་གཅིག་ཏུ་དགའ་བར་གྱུར་པ་དང་། གཅིག་ཏུ་ངན་སོང་གི་སྒོ་རྣམ་པར་སྡོམ་པ་དང་། གཅིག་ཏུ་རྣམ་པར་སྨིན་པ་བདེ་བར་འགྱུར་རོ། །དེ་ལ་སྦྱིན་པ་སྦྱིན་པར་བྱ་བ་རྣམས་ནི་རྣམ་པ་དུ་མ་ཡོད་དོ། །རྣམ་པ་དུ་མ་དེ་ཡང་གང་ཞེ་ན། འདི་ལྟ་སྟེ། ཟང་ཟིང་གི་སྦྱིན་པ་དང་། མི་འཇིགས་པའི་སྦྱིན་པ་དང་། ཆོས་ཀྱི་སྦྱིན་པའོ། །རྣམ་པ་དེ་ལྟ་བུའི་སྦྱིན་པ་རྣམས་གང་གི་ཚེ་རྒྱལ་པོ་དེས་དགེ་སྦྱོང་དང་བྲམ་ཟེ་རྣམས་ལ་གཏོང་བར་བྱེད་པ་དེ་ཡང་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་བདག་པོར་ལས་དེའི་རྒྱུ་དང་རྐྱེན་རྣམས་ཀྱིས་འགྱུར་རོ། །གཞན་ཡང་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ལ་གཅེས་པར་འགྱུར་བའི་ཆོས་འཇིག་རྟེན་གཉིས་ལ་ཕན་པར་བྱེད་པ་ཡོད་དེ། འདི་ཡང་གང་ཞེ་ན། ཆོས་བྱེད་པ་མ་ཡིན་པ་རྣམས་མི་འཛིན་པའོ། །རྒྱལ་པོ་རྒྱལ་རིགས་རྣམས་ཀྱང་གང་གི་ཕྱིར་ཆོས་དང་ལྡན་པ་དང་། ཆོས་ཀྱི་རྗེས་སུ་འཇུག་པ་ཡིན་ནོ། །ཆོས་བྱེད་པ་མ་ཡིན་པའི་སྐྱེ་བོ་རྣམས་ངེས་པར་འགེགས་པར་མི་བྱེད་པ་དང་། འཛིན་པར་བྱེད་པ་དང་། ཆོས་བྱེད་པ་མ་ཡིན་པ་རྣམས་ཀྱིས་མགྲིན་པ་མི་གཙང་བར་བྱེད་པ་པོ་ལོག་པར་ལྟ་བས་རི་དགས་ཀྱི་འཁོར་བ་འགྲོལ་བར་བྱེད་པ། མཆོད་{{page:{number:1566,folio:241b,volume:70}}}སྦྱིན་དང་ཕྱུགས་གསོད་པར་བྱེད་པ། སྐྱེས་བུ་ཐ་ཆད་དུ་གྱུར་པ། སྐྱེས་བུ་ཕྱིན་ཅི་ལོག་འཛིན་པ། ཕ་མ་ལ་གུས་པ་མེད་པ་དང་རྣམ་པ་དེ་ལྟ་བུར་གྱུར་པ་རྣམས་ཡུལ་དུ་འཛིན་པར་མི་བྱེད་དོ། །དེ་དང་བསྟེན་འགྲོགས་བྱས་པར་གྱུར་པའི་སྐྱོན་གྱིས་སྐྱེས་བུ་གཞན་དག་དགེ་བའི་སེམས་དང་ལྡན་པ་རྣམས་ཀྱང་རབ་ཏུ་ཆུད་གཟོན་པར་བྱེད་དོ། །དེ་དག་རྣམས་ལ་བསྟེན་པའི་སྐྱོན་གྱིས་དེ་དག་ཆུད་གཟན་པས་འདིའི་མངའ་བྱེད་པ་རྣམས་ཡོངས་སུ་ཉམས་པར་འགྱུར་རོ། །དུས་མ་ཡིན་པར་ཆར་འབབ་པར་འགྱུར་རོ། །དུས་མ་ཡིན་པར་ལྷས་ཤིན་ཏུ་ཚ་བར་བྱེད་དོ། །དུས་མ་ཡིན་པར་ལོ་ཏོག་རྫོགས་པར་བྱེད་དོ། །ཡུལ་ལྗོངས་བརླག་པར་ཡང་འགྱུར་ཏེ། སྡིག་པ་བྱེད་པ་པོ་དེ་རྣམས་ཀྱི་ཉེས་དམིགས་ཆེན་པོས་སོ། །རྒྱུ་དེས་ན་ཆོས་བྱེད་པ་རྣམས་འཛིན་པ་ཡིན་ནོ། །སྐྱེས་བུ་ཆོས་བྱེད་པ་ཀུན་དུ་བཟུང་བས་ཀྱང་ལྷས་དུས་སུ་ཆར་འབེབས་སོ། །དུས་སུ་རླུང་རྒྱུའོ། །དུས་སུ་ལོ་ཏོག་རྫོགས་པར་བྱེད་དོ། །ཡུལ་ལྗོངས་བརླག་པར་ཡང་མི་འགྱུར་རོ། །འཇིགས་པ་དང་། མྱ་ངན་དང་། ཡ་ང་བ་དང་སྐྱེ་དགུ་རྣམས་བྲལ་བར་འགྱུར་རོ། །སྐྱེས་བུ་ཆོས་བྱེད་དེ་དག་མངའ་བྱེད་པར་གྱུར་པས་འདུ་བྱེད་རྣམས་ཐམས་ཅད་ཀྱི་སྡུག་བསྔལ་རྣམ་པར་ཆད་པར་བྱེད་དོ། །སྐྱེས་བུ་ཆོས་བྱེད་ལེགས་པར་འཛིན་ཅིང་སྟེན་པར་བྱེད་པ་འདིའི་སྙིང་པོའི་མཆོག་ནི་ཚངས་པར་སྤྱོད་པའོ། །འདི་ལྟ་སྟེ། སྐྱེས་བུ་ཆོས་བྱེད་རྣམས་སྟེན་པའམ། ལེགས་པར་འཛིན་པར་བྱེད་པའོ། །དེའི་ཕྱིར་ན་བློ་དང་ལྡན་པར་གྱུར་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བས་སྐྱེས་བུ་ཆོས་བྱེད་པ་ལ་ཀུན་དུ་བསྟེན་པར་བྱའོ། །དེ་ལས་ཀྱང་འཇིག་རྟེན་གཉིས་སུ་ཕན་པར་འགྱུར་རོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། ལས་དེའི་རྒྱུ་དང་རྐྱེན་གྱིས་སོ། །གང་གིས་སྡིག་པའི་གྲོགས་པོ་དང་སྟེན་པར་མི་འགྱུར་བ་ལ་སྡིག་པའི་གྲོགས་པོ་ཡང་རྣམ་པ་བརྒྱད་སྤང་བར་བྱ་སྟེ། འདི་ལྟ་སྟེ། མེད་པར་སྨྲ་བར་གྱུར་པ་གང་གིས་སྦྱིན་སྲེག་མེད་དོ། །{{page:{number:1567,folio:242a,volume:70}}}སྦྱིན་པ་མེད་དོ། །འཇིག་རྟེན་འདི་མེད་དོ། །ཕ་རོལ་མེད་དོ་ཞེས་ཟེར་བ་འདི་ནི་སྡིག་པའི་གྲོགས་པོ་གཅིག་ཡིན་ནོ། །སྡིག་པའི་གྲོགས་པོ་གཉིས་པ་ཡོད་དེ། འདི་ལྟར་བགྲོད་པར་བྱ་བ་མ་ཡིན་པ་ཡོད་པ་ནི་མ་ཡིན་ནོ། །ཚངས་པར་སྤྱོད་པ་མེད་དོ། །ནམ་ཟླ་དང་དུས་ཀྱིས་བུད་མེད་དག་ལ་ཐམས་ཅད་ཀྱིས་བགྲོད་པར་བྱ་བའོ། །སྐྱེས་བུ་གསུམ་པ་སྡིག་པའི་གྲོགས་པོར་གྱུར་པ་ནི་འདི་ལྟ་སྟེ། ཇི་ལྟར་གང་དག་སེམས་ཅན་རྣམས་ལ་བྱིན་པ་དང་མེར་བཅུག་པ་དེ་དག་རྣམས་ཀྱི་བཅུག་པར་གྱུར་པ་ནི་མ་བཅུག་པ་ཡིན་ནོ། །སྡིག་པའི་གྲོགས་པོ་བཞི་པ་ནི་འདི་ན་ཇི་སྲིད་འཚོ་བའི་བར་དེ་སྲིད་ཅིག་ཁོ་ནར་སྐྱེས་བུ་དག་འགྱུར་གྱི་དེ་ཤི་བར་གྱུར་ན། དེའི་ཕྱིར་དེའི་ལེགས་པར་བྱས་པ་དང་ཉེས་པར་བྱས་པ་དེ་དག་རྣམས་ཐམས་ཅད་ཀྱང་ཇི་ལྟར་སྤྲིན་དང་ཁུག་རྣ་རྣམས་རྣམ་པར་ཉམས་ནས་སླར་ཡང་མི་འཇུག་པ་དེ་བཞིན་དུ། ལུས་ཅན་དེ་དག་རྣམས་ཀྱི་བསོད་ནམས་དང་སྡིག་པ་ཡང་ཡིན་ནོ། །སྡིག་པའི་གྲོགས་པོ་ལྔ་པར་གྱུར་པ་ནི་ཕ་དང་མའི་རྩ་ནས་འབྱེད་པར་བྱེད་དོ། །གུས་པ་དང་རྣམ་པར་འབྲེལ་བར་བྱེད་དོ། །སྡིག་པའི་གྲོགས་པོ་དྲུག་པ་ཡོད་དོ། །འདི་ལྟ་སྟེ། སྲོག་གཅོད་པ་བྱ་བར་བྱས་ཏེ་རྒན་པོ་དང་། ལོང་བ་དང་། མགོན་མེད་པ་དང་། བཀྲེན་པ་རྣམས་སོ། །དེ་དག་ཀྱང་ཤི་ནས་འཇིག་རྟེན་གཞན་དུ་བདེ་བར་འགྱུར་རོ། །སྡིག་པའི་གྲོགས་པོ་བདུན་པ་ནི་འདི་ལྟ་སྟེ། གང་དག་རླུང་གིས་སམ་དེའི་ཚེ་མེས་སྲེག་པ་དང་། རླུང་ཟ་བ་དང་། གདུང་བ་ལྔས་དུས་བྱེད་པ་ནི་དེ་དག་གི་འཇིག་རྟེན་ཟད་པར་འགྱུར་ཏེ། གཞན་དག་ཏུ་རྗེ་བར་འགྱུར་བས་སོ། །སྡིག་པའི་གྲོགས་པོ་བརྒྱད་པ་ནི་འདི་དག་ཐམས་ཅད་ནི་ལྷས་བྱས་ཀྱི་ལས་དང་འབྲས་བུའི་མཚན་ཉིད་ནི་མ་ཡིན་ནོ། །སྡིག་པའི་གྲོགས་པོ་བརྒྱད་པོ་དེ་དག་རྣམས་ལེགས་པར་ཡོངས་སུ་སྤང་བར་བྱའོ། །ཀུན་ཏུ་སྤང་བར་བྱའོ། །ཡུལ་དུ་འཇོག་པར་མི་བྱེད་དོ། །ཕྲད་པར་ཡང་མི་བྱེད་དོ། །གང་དག་གིས་རྒྱུ་དང་འབྲས་བུ་ཡང་དག་པ་ཇི་ལྟ་བར་བརྗོད་པ་དེ་དག་རྗེས་སུ་འཛིན་པར་བྱེད་དོ། །དེ་དག་རྣམས་ཀྱི་དྲུང་ནས་{{page:{number:1568,folio:242b,volume:70}}}དམ་པའི་ཆོས་རྗེས་སུ་འཛིན་པར་བྱེད་དོ། །འཇིག་རྟེན་གཉིས་ལ་ཕན་པ་ལ་རབ་ཏུ་ཞུགས་པའི་རྒྱལ་པོ་འདི་ནི་ལུས་ཞིག་ནས་ཤི་བའི་འོག་ཏུ་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །གཞན་ཡང་རྒྱལ་པོས་ཆོས་རབ་ཏུ་གཞོལ་བར་བྱ་བ་འདི་ཡང་གང་ཞེ་ན། འདི་ལྟ་སྟེ། བུད་མེད་ཀྱི་དབང་དུ་འགྲོ་བར་མི་འགྱུར་བའོ། །སྐྱེས་བུ་ཐ་མལ་པ་རྣམས་བུད་མེད་ཀྱི་དབང་དུ་འགྲོ་བ་ཐམས་ཅད་ལ་ཡང་འཇིག་རྟེན་པ་རྣམས་ཐམས་ཅད་ཀྱིས་གཤེ་བར་འགྱུར་རོ། །ཅི་ཡང་མཆོག་ཏུ་རྒྱ་ཆེ་བའི་རིགས་རྒྱུད་དུ་ལེགས་པར་སྐྱེས་པའི་རྒྱལ་པོ་ལྟ་ཅི་སྨོས། བུད་མེད་ཐམས་ཅད་ནི་རྣམ་པར་འབྱེད་པའི་རང་བཞིན་ཅན་ཡིན་ནོ། །དེས་ཡུལ་འཁོར་དང་། ཡུལ་ལྗོངས་རྒྱ་ཆེན་པོ་རྣམས་ཐམས་ཅད་ལས་རྒྱལ་པོ་རྣམ་པར་འབྱེད་པར་བྱེད་དོ། །འདོད་པས་ཟིལ་གྱིས་མནན་པར་གྱུར་པས་ལྷན་ཅིག་ཏུ་འགྲོགས་པ་རྣམས་སུན་འདོན་པར་བྱེད་པར་འགྱུར་རོ། །ནོར་གྱི་ཆོས་ཀྱི་རྗེས་སུ་འཇུག་པར་བྱེད་ལ་སྦྱིན་པ་འགོགས་པར་བྱེད་དོ། །འདོད་པས་ཟིལ་གྱིས་མནན་པར་གྱུར་པ་གང་གི་ཕྱིར་ལེ་ལོ་ཅན་རྣམས་ཐམས་ཅད་ཀྱང་བུད་མེད་འཛིན་པར་བྱེད་དོ། །འདོད་ཆགས་ཀྱི་བསམ་པས་གློར་ཀུན་ནས་སྐོར་བར་བྱེད་དོ། །སྐྱེས་བུ་རང་གི་དོན་རྣམས་ལས་ཡོངས་སུ་ཉམས་པར་བྱེད་དོ། །སྐྱེས་པ་ཆོས་ཀྱི་བསམ་པ་ཡང་དག་པར་བྱུང་བ་ཡང་བུད་མེད་ཐམས་ཅད་ཀྱིས་རྣམ་པར་འབྱེད་པར་བྱེད་པ་དང་། ཕྲ་མའི་བསམ་པ་དང་། ང་རྒྱལ་དང་། ཕྲག་དོག་གི་སྐྱེ་གནས་ཅན་དེ་དག་རྣམས་ཀྱིས་སྐྱེས་པ་རྣམས་རང་བཞིན་མཚུངས་པར་བྱེད་དོ། །བུད་མེད་ཀྱིས་འཚོ་བར་གྱུར་པ་དེ་དག་ནི་སྦྲུལ་ནག་པོ་མཐོང་བ་དུག་ཅན་དེ་དག་གིས་ཡོངས་སུ་ཉམས་པར་བྱེད་དོ། །དེའི་ཕྱིར་བུད་མེད་ཀྱིས་འཚོ་བར་གྱུར་པའི་རྒྱལ་པོ་ཞེ་ལྡོག་གོ།།དེ་དག་གི་གཞི་ཡང་འདི་ལྟ་སྟེ། བུད་མེད་ཅེས་བྱ་བའོ། །གཞི་དེས་འཚོ་བར་གྱུར་པས་དེ་ཆེས་བཙོག་པར་འགྱུར་རོ། །ཀུན་གྱི་ལམ་དུ་གྱུར་པ་ཆོས་ཀྱི་དུས་ལས་ལྷུང་ནས་ཡོངས་སུ་ཉམས་པར་འགྱུར་རོ། །སྐྱེས་བུ་བུད་མེད་ལ་གཙོར་བྱེད་པ་རྣམས་ནི་སྡུག་བསྔལ་དང་{{page:{number:1569,folio:243a,volume:70}}}ལང་ཚོ་དག་ཀྱང་ཀུན་དུ་འཛིག་པར་འགྱུར་རོ། །འདོད་ཆགས་ལ་མཆོག་ཏུ་འཛིན་པའི་སྐྱོན་གྱིས་རྟག་ཏུ་ཡང་ཐམས་ཅད་ཀྱིས་དེ་ཡོངས་སུ་སྤོང་བར་འགྱུར་རོ། །དེ་ཡང་བུད་མེད་དེ་ཉིད་རང་གི་སླུ་བར་བྱེད་དེ། དཀྲིག་མ་འདི་དག་རྣམས་ཐམས་ཅད་ནི་རང་བཞིན་ཁོ་ནས་འདི་ལྟ་སྟེ། གསར་པ་ལ་ཞོན་པར་བྱེད་པ་དང་། བྱས་པ་ཆུད་གཟོན་པ་དང་། སྡུག་བསྔལ་བར་གྱུར་ན་ཡོངས་སུ་སྤོང་བ་ལ་མཁས་པ་དང་། འདོད་པ་དང་ཕྲག་དོག་ཕལ་ཆེ་བར་གནས་པས་ཀྱང་དེ་དག་རྣམས་ནི་སྐྱེས་པ་ལ་ངལ་སོས་པར་འགྱུར་བ་མེད་དོ། །གང་ཡང་བུད་མེད་ཀྱི་དབང་གིས་འགྲོ་བར་གྱུར་པ་ནི་གྲོང་དང་། གྲོང་ཁྱེར་དང་། གྲོང་རྡལ་དང་། ལྗོངས་དང་། ཚོང་འདུས་རྣམས་ཐམས་ཅད་དུ་ཡང་འདི་ལ་སྐྱེ་བོ་དག་གིས་ཤིན་ཏུ་བར་ཡང་གཤེ་བར་འགྱུར་རོ། །ཁྱད་པར་དུ་ཡང་རྒྱལ་པོ་ལའོ། །དེའི་ཕྱིར་བུད་མེད་བསྒྲུབ་པར་མི་བྱའོ། །བུད་མེད་ཀྱིས་འཇིགས་ཤིང་སྐྱོན་དུ་ལྟ་བ་དེ་ནི་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཡང་ཆོས་གཞན་རྒྱལ་པོས་མི་བྱའོ། །འདི་ཡང་གང་ཞེ་ན། འདི་ལྟ་སྟེ། ཐམས་ཅད་ཀྱི་ཚིག་ལ་དད་པར་མི་བྱའོ། །གསོན་པའི་འཇིག་རྟེན་པ་འདི་དག་ཐམས་ཅད་ནི་རྒྱུད་ཐ་དད་པར་གནས་པ་ཕལ་ཆེར་ཡང་ཕན་ཚུན་དུ་སེམས་ཀུན་ནས་ཐ་དད་པ་དང་། རང་བཞིན་རྣམ་པ་ཐ་དད་པ་དང་། དགོས་པ་རྣམས་རྣམ་པར་ཐ་དད་པ་དང་། རྒྱུ་རྣམ་པར་ཐ་དད་པ་དང་། རང་བཞིན་གྱི་གཤིས་ཀྱིས་དྲི་མའི་དངོས་པོ་རྣམས་རྣམ་པར་ཐ་དད་པ། རྟག་ཏུ་འཐབ་པ་དང་། རྩོད་པ་དང་། རྒྱུ་འཐུན་པའི་སེམས་ཐ་དད་པ་དང་། བསྟེན་གྲོགས་རྣམ་པར་ཐ་དད་པ་དང་། རང་བཞིན་རྣམ་པར་ཐ་དད་པ་དང་། ཡུལ་ལྗོངས་ལ་སྐྱོན་བྱེད་པ་རྣམ་པར་ཐ་དད་པ་རྐྱེན་དང་བཅས་པའི་སེམས་ཡང་མོར་གྱུར་པས་ཀྱང་ཕན་ཚུན་དུ་རྒྱབ་ཀྱི་ཤ་ཟ་བར་བྱེད་དོ། །ཕན་ཚུན་མངོན་སུམ་དུ་ཐུལ་འོག་ཏུ་འཇུག་གོ། །དེ་དག་རྣམས་ཐམས་ཅད་ཀྱི་ཚིག་ལ་རྒྱལ་པོས་ཐ་དད་པར་མི་བྱ་སྟེ། དེ་ལྟར་གང་དག་རིགས་པ་དང་། རྣམ་པར་ཐ་དད་{{page:{number:1570,folio:243b,volume:70}}}པར་གྱུར་པ་དང་། སྔ་ཕྱི་རྣམ་པར་འགལ་བ་དང་། བསམ་པ་ཕན་ཚུན་མ་རུངས་པར་སོང་བར་གྱུར་པ་དང་། ཕྱོགས་ཆ་འཛིན་པར་གྱུར་པས་ཀྱང་སྨྲས་པར་གྱུར་པ་དང་། ཉེ་བར་བསྐྱེད་འདོད་པའི་དངོས་པོས་སྨྲས་པར་གྱུར་པ་དང་། སྔོན་ཕན་པར་བྱས་པ་དང་། གནོད་པར་བྱས་པར་གྱུར་པས་སྨྲ་བར་འགྱུར་བ་དང་། ཕན་ཚུན་དུ་ནོར་དང་དབྲལ་བར་འདོད་པས་རྒྱལ་པོ་ལ་རྗོད་པར་བྱེད་པ་དེ་དག་སྔར་བརྗོད་པར་གྱུར་པའི་རྒྱུས་ཕན་ཚུན་དུ་རབ་ཏུ་སྡང་བར་ཞུགས་པས་རྗོད་པར་བྱེད་དོ། །དེ་དག་ལ་རྒྱལ་པོས་དད་པར་མི་བྱའོ། །དེ་ལྟར་ན་འདིའི་ཡུལ་ལྗོངས་རྣམས་འཇིག་པར་མི་འགྱུར་རོ། །རང་བཞིན་གྱིས་ཀྱང་མི་སྐྱེ་ལ་གནས་མ་ཡིན་པ་ལ་ཡང་ཁྲོ་བར་མི་བྱེད་དོ། །འབྱེད་པར་བྱེད་པ་རྣམས་ལ་དད་པར་བྱེད་པ་ཡང་མ་ཡིན་ནོ། །རྒྱལ་པོ་དེ་ནི་ཡོན་ཏན་དང་ལྡན་པར་གྱུར་པ་གཞན་གྱི་རྐྱེན་གྱིས་མི་འགྲོ་བར་རང་གི་འདུན་པར་གྱུར་པ། འཇུག་པར་གྱུར་པ། ཁྲོ་བ་ཤས་ཆུང་བ་སྐྱེ་བོ་རྣམས་ཐམས་ཅད་དང་ལྷ་རྣམས་ཀྱང་བློ་འཐུན་པ་སྟེ། ལེགས་པར་དཔྱད་ནས་བྱེད་པ་པོ་ཆོས་བྱེད་དྲང་པོར་གྱུར་པ་གྲོང་ཁྱེར་ལ་གཅེས་ཤིང་འདོད་པ་ནི་ལུས་ཞིག་པ་ན་མཐོ་རིས་འཐབ་བྲལ་བའི་ལྷ་རྣམས་ཀྱི་ན་ནང་དུ་སྐྱེའོ། །གཞན་ཡང་ཆོས་གཞན་དང་ཡང་དག་པར་ལྡན་པའི་རྒྱལ་རིགས་རྒྱལ་པོ་སྤྱི་བོ་ནས་དབང་བསྐུར་བ་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །འདི་ཡང་གང་ཞེ་ན། འདི་ལྟ་སྟེ། སྙན་གྲགས་ལ་སྲེད་པ་སྐྱེད་པར་བྱེད་པའོ། །རྒྱལ་པོ་གང་རྫས་ཀྱིས་ནི་མ་ཡིན་ལ་བརྐམ་ཆགས་ཅན་དུ་གྱུར་པ་ཡང་མ་ཡིན་ཏེ། ལག་པ་རབ་ཏུ་འཁུམས་པ་ནི་མ་ཡིན་ལ་བཞིན་རྣམ་པར་བསྡུས་པར་འགྱུར་བ་ཡང་མ་ཡིན་ཞིང་མིག་ཆུང་བ་ཡང་མ་ཡིན་ནོ། །གདོང་ཆུང་བ་མ་ཡིན་ནོ། །གློ་བུར་དུ་ཁྲོ་བ་མ་ཡིན་པ་དང་། གློ་བུར་དུ་དང་བར་འགྱུར་བ་ཡང་མ་ཡིན་པ་དང་། ཤིན་ཏུ་བརྟན་པའི་བློར་གྱུར་པ་དང་། དེ་ནི་སྙན་གྲགས་དང་ཡང་དག་པར་ལྡན་པར་འགྱུར་ལ། ནོར་རྫས་རྣམས་དང་ཡང་ལྡན་པར་འགྱུར་རོ། །འོན་ཀྱང་{{page:{number:1571,folio:244a,volume:70}}}དེ་བཞིན་དུ་ནོར་ལ་འདོད་པ་མི་སྐྱེད་དེ་ཇི་ལྟར་སྐྱེ་དགུ་རྣམས་ལ་སྙན་གྲགས་སུ་འགྱུར་བར་རྒྱལ་པོ་དེས་སྒྱུར་བར་བྱེད་དོ། །དགྲ་རྣམས་ཀྱིས་ཀྱང་མི་ཐུབ་པ་དང་འཇུ་བར་ཡང་འགྱུར་རོ། །རྒྱུ་བཅུས་སྙན་གྲགས་ཅན་འཐོབ་པར་འགྱུར་ཏེ། བཅུ་པོ་གང་ཞེ་ན། འདི་ལྟ་སྟེ། ཚིག་སྙན་པར་གྱུར་པ་དང་། རྒྱལ་པོ་ཡང་ཀུན་འགྱེད་པའི་རང་བཞིན་ཅན་དང་། རྐོ་ཏྲོག་ཅན་མ་ཡིན་པ་དང་། ཤིན་ཏུ་རིང་དུ་རྟོགས་པར་གྱུར་པའི་བདེ་བར་སྟེན་པ་དང་། དུས་སུ་རབ་ཏུ་སྦྱིན་པ་གཏོང་བ་དང་། བྲན་དང་ནོར་བླ་མ་དང་། སྐྱེ་བོ་བཟང་པོ་དང་མགོན་མེད་པ་རྣམས་ལ་ཆ་ཤས་འགོད་པར་བྱེད་པ་དང་། གཙང་མའི་རབ་ཏུ་སྤྱོད་པ་དང་ལྡན་པ་དང་། གནོད་པར་མི་བྱེད་པ་དང་། ལོག་ལྟ་ཅན་མ་ཡིན་པ་དང་། རྒྱུ་བཅུ་པོ་དེས་སྙན་པ་ཐོབ་པར་འགྱུར་རོ། །རྒྱུ་དེ་དག་ཐམས་ཅད་འདིས་རབ་ཏུ་བྱེད་པར་འགྱུར་ཞིང་གཞན་ཡང་བྱེད་དུ་འཇུག་པ་དང་། དེས་རྒྱུ་དེ་དག་བྱེད་པར་གྱུར་པ་ན་སྙན་པ་ཡང་འཐོབ་བོ། །རྒྱལ་འབངས་ཀྱང་ཡང་དག་པར་སྐྱོང་བར་བྱེད་དོ། །ཆོས་བྱེད་དུ་ཡང་འགྱུར་རོ། །གཞན་གྱིས་ཀྱང་གདུལ་བར་མི་ནུས་སོ། །བདེ་བར་སྟེན་པར་ཡང་འགྱུར་རོ། །མིའི་འཇིག་རྟེན་དུ་དུས་ཤིན་ཏུ་རིང་བར་རྒྱལ་པོ་བྱས་ནས་རྒྱུ་དེ་དང་རྐྱེན་དེས་ལུས་ཞིག་པར་གྱུར་པ་ན་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གཞན་ཡང་རབ་ཏུ་སྤངས་པར་གྱུར་པ་ན། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཡང་དག་པར་སྐྱེ་དགུ་སྐྱོང་བར་འགྱུར་ལ། དེ་བཞིན་དུ་མཐོང་བའི་ཆོས་ལ་རྟག་པར་རབ་ཏུ་བསྔགས་པར་ཡང་འགྱུར་རོ། །ལུས་ཞིག་ནས་ཀྱང་ཤི་བའི་འོག་ཏུ་མཐོ་རིས་ཀྱི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་འདི་ཡང་གང་ཞེ་ན། འདི་ལྟ་སྟེ། ལོག་པར་ལྟ་བའོ། །ལོག་པར་ལྟ་བ་ཞེས་བྱ་བ་ཉེས་པ་ཐམས་ཅད་ཀྱི་གཞིར་གྱུར་པ་ཡང་དག་པ་མ་ཡིན་པ་ཕྱིན་ཅི་ལོག་གི་ལྟ་བ་རྒྱུ་དང་རྐྱེན་ཐམས་ཅད་ལ་གཤེ་བར་བྱེད་པ། མི་དད་པར་བྱེད་པའོ། །དེ་གཞི་དེ་ལ་རབ་ཏུ་གནས་པར་{{page:{number:1572,folio:244b,volume:70}}}མི་བྱེད་པ་དང་། དེ་ལ་རབ་ཏུ་ཞེ་སྡང་བར་བྱེད་པ་དང་། དེ་ལ་རྣམ་པར་གཤེ་བར་བྱེད་པ་དང་། དེ་ཡོངས་སུ་སྤོང་བར་འགྱུར་རོ། །ལོག་པར་ལྟ་བ་དང་ལྡན་པར་གྱུར་པའི་རྒྱལ་པོ་ནི་སྐྱེ་བོ་ཐམས་ཅད་ཀྱི་རྗེས་སུ་མི་འཐུན་པར་འགྱུར་རོ། །མི་འཐུན་པས་དུས་ཐམས་ཅད་དུ་ཡུལ་ལྗོངས་པ་རྣམས་ཐམས་ཅད་ཀྱིས་ཡོངས་སུ་སྤོང་བར་བྱེད་དེ་འདི་མི་བཟོད་དོ། །ཆོས་དང་ལྡན་པའི་ལྷ་དག་གིས་ཀྱང་ཡོངས་སུ་སྤོང་བར་འགྱུར་རོ། །ཡོངས་སུ་སྤངས་པར་གྱུར་པ་དེ་མོས་པ་མང་པོ་དང་མི་ལྡན་པར་འགྱུར་རོ། །དེའི་ཕྱིར་རྒྱལ་པོ་ལོག་པར་ལྟ་བ་ཅན་མ་ཡིན་པ་ཡང་དག་པར་ལྟ་བ་ཅན་གྱི་རྒྱལ་པོ་ནི་ཡང་དག་པར་སྐྱེ་དགུ་ལ་ཕན་པར་གནས་པར་འགྱུར་རོ། །ཡུལ་བ་རྣམས་ཐམས་ཅད་ཀྱིས་མཆོད་པར་འགྱུར་རོ། །ལྷ་ཆོས་པ་དག་གིས་ཀྱང་ཡོངས་སུ་མི་གཏོང་ངོ་། །ཡུལ་ལྗོངས་ཐམས་ཅད་ཀྱི་རྗེས་སུ་མི་འཐུན་པ་མ་ཡིན་པར་འགྱུར་རོ། །འདིས་ཀུན་དུ་བརྟགས་པ་ཐམས་ཅད་ཀྱང་ཕུན་སུམ་ཚོགས་པར་འགྱུར་རོ། །འདིའི་ཡིད་ལ་བསམས་པ་ཐམས་ཅད་ཀྱང་ཕུན་སུམ་ཚོགས་པར་འགྱུར་རོ། །རང་བཞིན་གྱིས་ཀྱང་ཕྱིས་འགྱོད་པ་ཅན་དུ་མི་འགྱུར་རོ། །དེ་དུས་རིང་བར་ཉེས་པ་མེད་པའི་རྒྱལ་སྲིད་བྱས་པར་གྱུར་ནས་ལུས་ཞིག་སྟེ། མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་རྒྱུ་དེ་དག་དང་རྐྱེན་དེས་འགྱུར་རོ། །ཡང་གཞན་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བས་བྱ་བར་བྱ་སྟེ། འདི་ཡང་གང་ཞེ་ན། འདི་ལྟ་སྟེ། གཏོང་བ་ཅན་དུ་གྱུར་པའོ། །རྒྱལ་པོ་འདིའི་མཆོག་ཏུ་ཁྲེལ་ཡོད་པའི་རྩ་བ་དེ་ནི་གང་སྦྱིན་པ་ཞེས་བྱ་བ་དེས་འཇིག་རྟེན་པའི་ཕན་པའི་ལམ་རབ་ཏུ་སྒྲུབ་བོ། །འཇིག་རྟེན་ལས་འདས་པ་དང་འཇིག་རྟེན་པ་ཡང་རེ་ཞིག་སྦྱིན་པ་ལས་ཡིན་ཏེ། གཏོང་བར་བྱེད་པ་ན་རྒྱལ་པོའམ་རྒྱལ་པོའི་བློན་པོ་ལ་ཡང་རུང་སྟེ། སྟེར་བའི་སྐྱེ་བོ་དེ་ལ་ཡུལ་ལྗོངས་པ་ཐམས་ཅད་རང་བཞིན་གྱིས་མཆོག་ཏུ་དགའ་བར་འགྱུར་རོ། །ཡོངས་སུ་སྤོང་བར་མི་བྱེད་དོ། །གཤེ་བ་དང་། སྨོད་པར་ཡང་མི་བྱེད་དེ། ཡུལ་འཁོར་གཞན་{{page:{number:1573,folio:245a,volume:70}}}དུ་ཉེ་བར་འཕོས་ནས་མི་འགྲོའོ། །གང་ལུས་གཞན་ནས་སོང་བར་གྱུར་པ་དེ་དག་ཡང་གཏོང་བ་ཅན་གྱི་རྒྱལ་པོ་ཞེས་བྱས་ནས་འོང་བར་འགྱུར་རོ། །དེའི་ཡུལ་ལྗོངས་ཀྱི་ཚོགས་ཀུན་ཏུ་འཕེལ་བར་འགྱུར་རོ། །ཡུལ་ལྗོངས་ཀྱི་ཚོགས་དེས་ཀྱང་རྒྱལ་པོ་བསྲུངས་པར་གྱུར་པས་གཞན་གྱིས་མི་ཐུབ་པར་འགྱུར་རོ། །གང་རང་བཞིན་གྱིས་ཀྱང་འདི་རྣམ་པར་འཕེལ་བ་དང་ལྡན་པར་འགྱུར་རོ། །དེ་རང་བཞིན་གྱིས་རྣམ་པར་འཕེལ་བར་གྱུར་པས་འཛིན་པ་དང་། སོ་སོར་སྐྱོབ་པ་ལ་ནུས་པ་མཆོག་དང་ལྡན་པར་འགྱུར་རོ། །དེ་ལྟར་འཇིག་རྟེན་པའི་དོན་ལ་ཡང་སྦྱིན་པ་རབ་ཏུ་བསྔགས་སོ། །སྦྱིན་པ་ནི་འཇིག་རྟེན་ལས་འདས་པའི་དོན་ལ་ཡང་རབ་ཏུ་བསྔགས་ཏེ། དེ་ལྟར་སྦྱིན་པ་པོ་དང་སྦྱིན་བདག་གི་སྦྱིན་པ་གཏོང་བར་གྱུར་པ་ན་ལྷ་རྣམས་ཀྱིས་ཡོངས་སུ་འཛིན་ནོ། །གཟི་བརྗིད་ཆེ་བར་འགྱུར་རོ། །བཙན་ཕྱུག་ཆེན་པོ་དང་ལྡན་པ་དང་། མཐུ་སྟོབས་ཆེ་བར་འགྱུར་རོ། །དགེ་སྦྱོང་དང་། བྲམ་ཟེ་དང་། ཉོན་མོངས་པར་གྱུར་པ་དང་། ལོང་བ་དག་རྣམས་ལ་སྦྱིན་པ་དག་གཏོང་བས་འཇིག་རྟེན་ཕ་རོལ་དུ་ཁྱད་པར་དུ་བྱེད་པར་འགྱུར་ལ་མཐོང་བའི་ཚེ་ལ་ཡང་ཁ་དོག་དང་ལྡན་པར་འགྱུར་རོ། །དེ་ཅིའི་ཕྱིར་ཞེ་ན། གང་གི་ཕྱིར་སེམས་རབ་ཏུ་དད་པ་དང་ལྡན་པར་གྱུར་པས་འགྲོ་བ་ཡང་རབ་ཏུ་དང་བར་འགྱུར་རོ། །རྗེས་སུ་རབ་ཏུ་དང་བས་ཀྱང་བཞིན་གྱི་ཁ་དོག་རབ་ཏུ་དང་བར་འགྱུར་རོ། །དེ་རབ་ཏུ་དང་བར་གྱུར་པས་དེའི་གཟུགས་ཤིན་ཏུ་བཟང་བ་ཉིད་དང་ལྡན་པར་འགྱུར་རོ། །སྦྱིན་བདག་རྣམས་ཀྱིས་སྦྱིན་པ་གཏོང་བར་བྱེད་པ་ན་འདི་ནི་གཟི་བརྗིད་གཅིག་ཡིན་ནོ། །ཡང་མཐོང་བའི་ཆོས་ལ་སྦྱིན་པ་ལས་བྱུང་བའི་ཆོས་གཞན་ཡོད་དོ། །འདི་ཡང་གང་ཞེ་ན། འདི་ལྟ་སྟེ། སྦྱིན་པ་གཏོང་བ་ན་ང་རྒྱལ་རབ་ཏུ་འཇོམས་པར་བྱེད་དོ། །འདོད་སྲེད་རབ་ཏུ་འཇོམས་སོ། །ཕྲག་དོག་རབ་ཏུ་འཇོམས་སོ། །མ་རིག་པ་རབ་ཏུ་འཇོམས་པར་བྱེད་དོ། །རྒྱུ་དང་རྐྱེན་དག་ལ་དད་པ་དང་ལྡན་པར་འགྱུར་རོ། །རྣམ་པར་སྨིན་པ་ལ་ཡིད་ཆེས་པ་ཅན་དུ་འགྱུར་རོ། །{{page:{number:1574,folio:245b,volume:70}}}འཇིག་རྟེན་ཕ་རོལ་ལ་སྐུར་པ་མི་འདེབས་སོ། །བླ་མ་རྣམས་མཆོད་པར་བྱེད་དོ། །སེམས་འཇམ་པོར་འགྱུར་རོ། །བློ་གྲོས་མཉམ་པར་བཞག་པར་འགྱུར་རོ། །སེམས་ཀྱིས་ཀུན་དུ་སྒོམ་པར་བྱེད་དོ། །དངོས་པོ་རྣམས་ཡོངས་སུ་གཏོང་བར་བྱེད་དོ། །ལོངས་སྤྱོད་ཆེན་པོར་འགྱུར་བའི་རྒྱུ་རྣམས་ཀུན་དུ་འཕེན་པར་བྱེད་དོ། །སེར་སྣ་རྣམས་རབ་ཏུ་འཇོམས་པར་བྱེད་དོ། །ཞིང་རྣམ་པ་གསུམ་པོ་ཡོན་ཏན་དང་། ཚུལ་ཁྲིམས་དང་། གཉི་ག་སྲིད་པ་རྣམས་ལ་སྦྱིན་པའི་ས་བོན་ཆང་བས་འདེབས་པར་བྱེད་དོ། །དེ་དེ་ལྟར་ལེགས་པར་བསྒོམས་པར་གྱུར་པའི་ཡིད་ཅན་མཆོག་ཏུ་རྣམ་པར་དག་པའི་ཡིད་དང་ལྡན་པ་ནི་དུས་རིང་དུ་མངའ་བདག་བྱེད་པར་འགྱུར་རོ། །དུས་རིང་དུ་འཚེ་བ་མེད་པ་དང་སྐྱོན་མེད་པར་གྱུར་པའི་ལོངས་སྤྱོད་རྣམས་དང་ལྡན་ཞིང་འཇིགས་པ་དང་མྱ་ངན་དང་རྣམ་པར་བྲལ་བ་དང་ལུས་ཞིག་པར་གྱུར་ནས་ཤི་བའི་འོག་ཏུ་ཡང་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ཀྱི་མངའ་བདག་ཏུ་འགྱུར་ཏེ། དེས་སྔོན་བྱས་པར་གྱུར་པའི་ལས་རྣམས་ཀྱི་རྒྱུ་དང་རྐྱེན་གྱིས་སོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པར་བྱའོ། །འདི་ཡང་གང་ཞེ་ན། འདི་ལྟ་སྟེ། འཐུན་པར་བྱེད་པ་དང་སྙན་པའི་ངག་གོ། །རྒྱལ་པོ་འཐུན་པར་སྙན་པར་སྨྲ་བ་ནི། གང་གི་ཕྱིར་ཆོས་ལུགས་ལེགས་པ་དང་ལྡན་པར་འགྱུར་རོ། །རང་བཞིན་གྱིས་ཐམས་ཅད་ཀྱང་ཤིན་ཏུ་སྡུག་པར་འཛིན་པར་འགྱུར་རོ། །གང་འཐུན་པར་འཛིན་པའི་སྙན་པའི་ངག་གིས་བྱེད་པ་ལྟར་ནི་ཡོ་བྱད་ཀྱིས་ཀྱང་བྱ་བར་ནུས་པ་མ་ཡིན་ནོ། །ཇི་ལྟར་སྙན་པའི་ཚིག་གིས་ཡུལ་ལྗོངས་པ་དེ་དག་རྣམས་ཐམས་ཅད་དགའ་བར་འགྱུར་བ་ལྟར་རྣམ་པ་དེ་ལྟ་བུར་རབ་ཏུ་དགའ་བར་བྱེད་པ་དང་། ཡུལ་ལྗོངས་ཀྱི་སྐྱེ་བོ་རྣམས་ཐམས་ཅད་ཤིན་ཏུ་མྱུར་བར་ཡིད་རབ་ཏུ་ཚིམ་པར་བྱེད་པ་ནི་ཡོད་པ་མ་ཡིན་ནོ། །རྒྱུ་མཚན་འདི་དག་གི་ཕྱིར་ན་སྙན་པའི་ཚིག་དེ་བྱའོ། །ཡང་ན་འཐུན་པར་སྨྲ་བ་སྔོན་དུ་བཏང་བས་ནི་སེམས་རབ་ཏུ་དང་བར་གྱུར་ནས་སྐྱེ་བོ་རྣམས་ཀྱིས་གཞན་རྣམས་ལ་{{page:{number:1575,folio:246a,volume:70}}}གོ་བར་བྱེད་པར་འགྱུར་རོ། །སྙན་པར་སྨྲ་བའི་ཚིག་གི་རྒྱུ་དེས་དེ་ལ་དགའ་བར་འགྱུར་རོ། །སྙན་པར་སྨྲ་བའི་རྒྱུ་དེ་དང་ཡང་དག་པར་ལྡན་པའི་རྒྱལ་རིགས་རྒྱལ་པོར་སྤྱི་བོ་ནས་དབང་བསྐུར་བ་གཞན་གྱི་མདུན་དུ་རྣམ་པར་རྒྱལ་བར་འགྱུར་རོ། །རང་བཞིན་གྱིས་ཀྱང་དགའ་བར་འགྱུར་བ་ལ། བདེན་པ་དང་སྦྱིན་པ་དང་བསྲེས་པའི་སྙན་པའི་ཚིག་གིས་ཕྱིར་ཡང་དགའ་བར་བྱེད་དོ། །སྙན་པར་སྨྲ་བར་བྱེད་པའི་རང་བཞིན་ཅན་གྱི་རྒྱལ་པོ་ལ་ནི་དགྲ་རྣམས་ཀྱང་གྲོགས་པོར་འདུད་པར་བྱེད་ན་བར་མར་གནས་པ་དང་། གྲོགས་པོ་རྣམས་ལྟ་སྨོས་ཀྱང་ཅི་དགོས། དེ་ལྟར་སྙན་པར་སྨྲ་བར་གྱུར་པའི་རང་བཞིན་ཅན་དེ་ལ་ཚོམས་གཅིག་ཏུ་འགྱུར་རོ། །འདི་ལྟ་སྟེ་གྲོགས་པོ་ཉིད་ཀྱི་ཚོམས་སུ་འགྱུར་གྱི། བར་མར་གནས་པ་ནི་མ་ཡིན་ཏེ། རང་བཞིན་གྱིས་སྐྱེ་བོ་ཐམས་ཅད་དགའ་བ་དང་མཆོག་ཏུ་མཆོད་པ་དང་། དུས་རིང་དུ་ཡང་རྒྱལ་པོ་བྱེད་པར་འགྱུར་རོ། །སྙན་པར་སྨྲས་པའི་རྒྱུ་དང་རྐྱེན་གྱིས་ལུས་ཞིག་པར་གྱུར་ནས་ཤི་བའི་འོག་ཏུ་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པ་མང་པོས་ཆོས་རྣམས་ཤིན་ཏུ་བསྟེན་པར་བྱའོ། །འདི་ཡང་གང་ཞེ་ན། འདི་ལྟ་སྟེ། བདེན་པར་སྨྲ་བ་ཞེས་བྱ་བ་འཁོར་བ་ན་ཀུན་ནས་བཅིངས་པའི་སྐྱེ་བོ་རྣམས་ཐམས་ཅད་ངེས་པར་འབྱིན་པའི་རྒྱུ་ངེས་པར་འབྱུང་བའི་རྒྱུར་གྱུར་པ་ཉོ་བའི་རིན་ཐང་བྱར་མེད་པའི་ཟད་པ་མེད་པའི་ནོར་གཏེར་དུ་བརྡུངས་ནས་བསྐྱེད་པ་ཐུན་མོང་མ་ཡིན་པའི་ནོར་སྙིང་གི་རྒྱུར་གྱུར་པར་གནས་པ། མཆོག་ཏུ་ལྟ་བར་མཛེས་པའི་རིན་པོ་ཆེ་ཆེན་པོ་དམ་པའི་སྐྱེ་བོ་ཐམས་ཅད་ཀྱིས་བསྟེན་པའི་འཇིག་རྟེན་ཕ་རོལ་དང་འཇིག་རྟེན་འདིར་ཡང་སྐྱབས་སུ་གྱུར་པ་མྱ་ངན་ལས་འདས་པ་ལ་བརྩོན་པ་དང་ལྡན་པ་རྣམས་ཀྱི་སྒོ་གཉེར་བར་གྱུར་པ་ཡོན་ཏན་དང་ཀུན་ཏུ་འབྲེལ་བ་རྣམས་ཟད་པར་མི་འགྲོ་བ་སྐྱོན་རྣམས་འཇིགས་པར་བྱེད་པ་པོ་ཡིད་ཆེས་པ་སྐྱེད་པར་བྱེད་པ་པོ་དབུལ་བ་འཇིག་པར་བྱེད་པ་པོ་བདེན་པར་སྨྲ་བ་ནི། གཟུགས་ཐམས་ཅད་དང་བྲལ་བ་ཡིན་ཡང་གཟུགས་དང་ལྡན་པ་ཐམས་{{page:{number:1576,folio:246b,volume:70}}}ཅད་ལས་ལྷག་པ་ཡིན་ཏེ། བདེན་པའི་འོད་ཟེར་གྱིས་ཀུན་ནས་སྣང་བར་བྱས་པའི་ཕྱིར་རོ། །རིགས་ཐམས་ཅད་ལས་དམན་པ་ཡིན་ན་ཡང་རིགས་རྒྱུད་ཐམས་ཅད་ཀྱི་གཙོ་བོར་གྱུར་པ་རྣམས་ཀྱི་དྲུང་ན་ལྷག་པར་འགྱུར་ཏེ། བདེན་པའི་དགེ་བ་དེས་ཀུན་ནས་གསལ་བར་བྱས་པའི་རིགས་ཅན་རྣམས་ལ་ནི་ཡུལ་ལྗོངས་པ་ཐམས་ཅད་ཀྱི་རྗེས་སུ་འཇུག་པར་འགྱུར་བ་ཡིན་ནོ། །སྐྱེ་བོ་ཐམས་ཅད་ཀྱིས་གཉེན་བཞིན་དུ་མཐོང་བར་འགྱུར་རོ། །གང་དང་གང་དུ་འགྲོ་བ་དེ་དང་དེ་ཉིད་དུ་རྒྱལ་པོ་བཞིན་དང་མ་བཞིན་དུ་མཆོད་པ་བྱེད་དོ། །ངམ་གྲོག་ཐམས་ཅད་དུ་རབ་ཏུ་ཞུགས་ན་མཆོག་ཏུ་སྐྱིད་པར་འགྱུར་རོ། །རྒྱལ་པོས་ཀྱང་ས་གཞིར་མཆོག་གིས་ཕན་པར་བྱེད་པ་བཞིན་དུ་མཆོད་པར་བྱེད་དོ། །གྲོང་དང་གྲོང་ཁྱེར་དང་གྲོང་རྡལ་དང་ཚོང་འདུས་དག་ཏུ་སོང་ན་ཡང་གྲོང་པ་དང་གྲོང་ཁྱེར་པ་དག་གིས་མཆོད་པ་བྱེད་དོ། །གྲོང་ཆུང་བ་དག་གིས་མཆོག་ཏུ་ཡང་མཆོད་པར་བྱེད་དོ། །མ་མཐོང་བ་དག་ཏུ་ཡང་ལྷ་དག་གིས་སྙན་གྲགས་རབ་ཏུ་སྒྲོགས་པར་བྱེད་དོ། །ཇི་ལྟར་ཡུལ་འདིར་རྒྱལ་པོ་དང་རྒྱལ་པོའི་བློན་པོ་ཡང་རུང་སྟེ་བདེན་པར་སྨྲ་བ་དགེ་བ་བྱེད་པར་གྱུར་པ་དེའི་སྙན་པའི་བ་དན་ཡུལ་རྣམས་སུ་དམ་པར་བྱས་ནས་འཛིན་པར་བྱེད་དོ། །དགེ་བ་བྱེད་པ་པོ་ལ་ནི་ལྷ་དག་གིས་ཀྱང་རྟག་ཏུ་ཕྱི་བཞིན་རྗེས་སུ་འབྲང་ཞིང་མཆོད་པར་བྱེད་དོ། །རྨི་ལམ་ངན་པ་ཡང་འཇིག་པར་བྱེད་དོ། །ལྷ་རྣམས་ཀྱི་གཙོ་བོར་གྱུར་པ་རྣམས་ཀྱིས་ཀྱང་ལྷ་བཞིན་དུ་མཆོད་པར་བྱེད་དོ། །བདེན་པར་སྨྲ་བ་དེ་ཉིད་ཀྱི་གནས་སྐབས་དེར་ཡང་མཆོག་ཏུ་རྗེས་སུ་འཇུག་པ་དང་སླར་ཡང་ལེགས་པར་ལངས་ནས་འགྲོའོ། །འདིའི་ཡིད་ལ་བསམས་པ་ཐམས་ཅད་ཕུན་སུམ་ཚོགས་པར་འགྱུར་རོ། །དལ་བུས་ཀྱང་རིམས་ནད་དེ་དག་རྣམས་ལེགས་པར་ཞི་བ་སྐྱེད་པར་འགྱུར་ཏེ། བདེན་པའི་བཅུད་ཀྱིས་ལེན་གྱིས་དབང་པོ་རྣམས་ཚིམ་པར་ཡང་བྱེད་པར་འགྱུར་རོ། །རྫུ་འཕྲུལ་ཆེ་བར་ཡང་འགྱུར་རོ། །མཐུ་སྟོབས་ཆེ་བ་དང་ཚེ་རིང་བ་ཀུན་ཏུ་འཕེལ་བར་བྱེད་པའི་ལས་རྣམས་ཀྱང་འཕེན་པར་བྱེད་དོ། །སྐྱེ་བོ་རྣམས་ཐམས་ཅད་ཀྱིས་ཀྱང་ཆོས་ལུགས་རྣམ་པར་{{page:{number:1577,folio:247a,volume:70}}}གཞག་པ་ལ་གཅིག་ཏུ་ཚད་མར་བྱེད་དོ། །རྣམ་པར་མ་གཙེས་པའི་སྐྱེས་བུ་རྣམས་ཀྱིས་ཀྱང་ནོར་ཆེན་པོའི་སྦས་དང་སྦས་པ་ཡང་རྒྱལ་པོ་ལ་སྟོན་པར་བྱེད་དོ། །བདེན་པར་སྨྲ་བ་ཞེས་ཟེར་ནས་ཐམས་ཅད་ལས་མི་གཡོ་བ་བཞིན་དུའོ། །ཐམས་ཅད་ལས་ཀྱང་གཡོ་བ་མེད་པར་འགྱུར་རོ། །གྲོགས་པོས་འཁྲིད་པར་མི་བྱེད་དོ། །གྲོགས་པོ་མ་ཡིན་པས་འཁྲིད་པར་མི་བྱེད་དོ། །རྣམ་པར་གཡོ་བར་མི་བྱེད་དོ། །གང་བདེན་པར་སྨྲ་བའི་མགྲིན་པ་རབ་ཏུ་རྩེ་དགའ་བར་གྱུར་ཏེ་བདེན་པའི་ཚིག་གིས་བློ་དེ་ཚིམ་པར་བྱས་པ་ལྟ་བུར་གྱུར་ནས་དགའ་བར་འགྱུར་རོ། །བདེན་པའི་ནོར་དེ་ལ་དགའ་བར་གྱུར་པའི་རྒྱུས་ཡང་དང་ཡང་དུ་བསམ་པར་བྱེད་པ་ན་ཡིད་ཁྲོ་བ་དང་དགའ་བ་ཡ་ཡ་པོས་མི་ཁྲིད་དོ། །དྲང་སྲོང་གི་མཆོག་འཇིག་རྟེན་གཉིས་སུ་ཕན་པར་བྱེད་པ་རྣམས་ཀྱི་བཅུད་དུ་གྱུར་པའི་བདེན་པའི་མཚམས་དེ་ལས་ནམ་ཡང་འདའ་བར་མི་འགྱུར་རོ། །ཆུ་མེད་པར་ཡང་བདེན་པའི་རང་བཞིན་གྱིས་མཆོག་ཏུ་གཙང་བའི་བདེན་པའི་འཇུག་ངོས་སུ་འཁྲུ་བ་རྣམས་ནི་མཆོག་ཏུ་གཙང་བར་འགྱུར་རོ། །གོས་མེད་པར་གྱུར་ཡང་མཆོག་ཏུ་དཀར་བ་མ་བཏགས་པ་བདེན་པའི་གོས་མཆོག་ཏུ་རྒྱ་ཆེ་བ་སྐད་ཅིག་མ་ཡིན་པར་རྟག་ཏུ་ལེགས་པར་གྱོན་པར་འགྱུར་རོ། །དྲི་མེད་པར་གྱུར་ན་ཡང་འདིའི་སྙན་པའི་ཚུལ་ཁྲིམས་ཀྱི་དྲིས་ཕྱོགས་དང་ཕྱོགས་མཚམས་རྣམས་སུ་རབ་ཏུ་འགྲོའོ། །འདི་མ་མཐོང་བར་གྱུར་པའི་སྐྱེ་བོ་ཐམས་ཅད་ཀྱང་གྲོགས་པོ་ཉིད་དུ་འགྱུར་རོ། །མཐོང་བ་རྣམས་ནི་དང་པོར་ཡིན་ནོ། །རི་རབ་ལྷུན་པོའི་རྩེ་མོ་ཡང་འདིས་ངེས་པར་རྒལ་ནས་འགྲོ་བར་འགྱུར་ཏེ། ཇི་ལྟར་འོད་ཟེར་མཆོག་གིས་བརྟོལ་ཞིང་ཕུག་པར་འགྱུར་བ་བཞིན་དུ་རབ་ཏུ་འཕྲོ་བར་འགྱུར་རོ། །རྒན་པོ་རྣམས་ཀྱིས་ཕ་བཞིན་དུ་མཆོད་པར་བྱེད་དེ་བདེན་པས་རྒན་པར་གྱུར་པ་ཞེས་བྱས་སོ། །ཚེ་རིང་བར་གྱུར་འཕེན་པར་བྱེད་པའི་ལས་རྣམས་ཀྱང་འཕེན་པར་བྱེད་དོ། །ཇི་སྲིད་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་ཀྱི་ལས་འཕེན་པར་བྱེད་ན་འཐབ་བྲལ་གྱི་མངའ་བདག་ལ་{{page:{number:1578,folio:247b,volume:70}}}ལྟ་སྨོས་ཀྱང་ཅི་དགོས། བདེན་པར་སྨྲ་བ་དང་ལྡན་པའི་རྒྱལ་རིགས་སྤྱི་བོ་ནས་དབང་བསྐུར་བ་དེ་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོ་འཐབ་བྲལ་བ་རྣམས་ཀྱི་མངའ་བདག་ཏུ་འགྱུར་རོ། །ཡང་ཆོས་གཞན་དང་ལྡན་པ་རྒྱལ་རིགས་སྤྱི་བོ་ནས་དབང་བསྐུར་བ་དེ་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །གང་དག་ཞེ་ན། འདི་ལྟ་སྟེ། ནོར་གཞིས་རྣམས་གློ་བུར་དུ་འཕེལ་འགྲིབ་མི་བྱེད་པའོ། །རྒྱལ་པོ་འདི་ནི་བློ་བརྟན་པར་གྱུར་པ་སྟེ། དེས་དེ་ཤེས་པར་གྱུར་ནས་ངང་ཚུལ་དང་ཆོས་ལུགས་རྣམ་པར་གཞག་པ་ཡང་བློ་གྲོས་ངལ་སོས་པ་དང་ལྡན་པར་འགྱུར་རོ། །ཤིན་ཏུ་རྣམ་པར་དཔྱད་ནས་བྱེད་པ་རྣམས་ནི་རྒྱལ་པོར་འགྱུར་རོ། །མ་བརྟགས་པར་བྱེད་པ་ནི་མ་ཡིན་ནོ། །གང་ཡང་རྒྱལ་པོས་རྣམ་པར་དཔྱད་ནས་ནོར་གཞིས་རྣམས་འཕེལ་བ་དང་འགྲིབ་པར་བྱེད་པའི་རྒྱལ་པོ་དེ་ནི་རྒྱལ་པོར་མི་འགྱུར་རོ། །གལ་ཏེ་གྱུར་ན་ཡང་དེ་ཡང་ཡུན་རིང་པོར་མི་འགྱུར་རོ། །རྒྱལ་པོའི་མིང་ཙམ་དུ་འགྱུར་རོ། །ལེགས་པར་རབ་ཏུ་བརྟགས་ནས་བྱེད་པ་མ་ཡིན་ནོ། །བློ་ཆུང་ཞིང་རྩབ་ཧྲལ་ཅན་དུ་གྱུར་པ་དང་བློ་རྣམ་པར་གནས་པ་མེད་པའི་ཡང་མོར་འགྱུར་རོ། །གང་ཡང་སྔ་རབས་དག་གིས་བརྗོད་པ་ན་དེ་ལ་ཡང་དད་པར་མི་བྱེད་དོ། །ཅི་དགའ་བའི་རྒྱལ་པོ་བརྫུན་དུ་སྨྲ་བ་དེ་ལ་འདོད་ཆགས་དང་བྲལ་བར་གྱུར་ནས་ཀྱང་རྒྱལ་པོ་གཞན་ཡང་ཉེ་བར་འཇོག་པར་བྱེད་དོ། །དེའི་ཕྱིར་སྐྱོན་དེ་དག་རྣམས་གོ་བར་བྱས་ལ་བརྫུན་དུ་སྨྲ་བར་མི་བྱའོ། །བརྫུན་དུ་སྨྲ་བ་ནི་འཇིག་རྟེན་འདིར་ཕན་པ་མ་ཡིན་ལ་འཇིག་རྟེན་ཕ་རོལ་ཏུ་ཡང་མ་ཡིན་ནོ། །དེའི་ཕྱིར་ན་མཐོང་བའི་ཚེ་ལ་ཡང་སྐྱོན་གྱི་རྣམ་པ་མང་པོ་དེ་དག་རྣམས་གོ་བར་བྱས་ལ་བརྫུན་དུ་སྨྲ་བར་མི་བྱའོ། །ཐམས་ཅད་ལས་ཀྱང་དང་པོ་ཁོ་ནར་ཇི་ལྟ་ཇི་ལྟར་རྒྱལ་པོ་ཆོས་ལ་རབ་ཏུ་གཞོལ་བར་གྱུར་པའི་རྒྱུ་གང་གིས་དེ་ལྟ་དེ་ལྟར་སྐྱེ་དགུ་འཕེལ་བར་འགྱུར་རོ། །སྐྱེ་དགུ་རྣམས་ལ་ནི་རྒྱལ་པོ་གཙོ་བོར་གྱུར་པའི་ཕྱིར་རོ། །གང་ཡང་རྒྱལ་པོ་གཅིག་ཏུ་རྟག་པ་ཁོ་ནར་བདེན་པ་སྨྲ་བར་གྱུར་པ་དེས་ནི་སྐྱེ་དགུ་བསྒོས་ནས་ངེས་པར་གྱུར་པའི་རྒྱལ་པོའི་བརྒྱུད་པ་དག་གིས་ཡང་{{page:{number:1579,folio:248a,volume:70}}}དག་པའི་བདེ་བས་ཡོངས་སུ་སྐྱོང་བར་བྱེད་དོ། །བདེན་པའི་རྩ་བ་ལས་ཆོས་ཡིན་ནོ། །དེ་ཡང་གང་གི་ཚེ་བདེན་པར་སྨྲ་བར་མི་བྱེད་པ་དེའི་ཚེ་དེས་གློ་བུར་དུ་ནོར་གཞིས་རྣམས་ལ་འཕེལ་བ་དང་འགྲིབ་པ་བྱེད་པར་འགྱུར་རོ། །གང་ཡང་བདེན་པར་སྨྲ་བར་བྱེད་པ་རྟག་ཏུ་དུལ་བར་གྱུར་པ་དེ་ནི་ནམ་ཡང་ནོར་གཞིས་རྣམས་ལ་གློ་བུར་དུ་འཕེལ་བ་དང་འགྲིབ་པར་མི་བྱེད་དོ། །གནས་རྣམས་གཡོ་བར་མི་བྱེད་པ་དེའི་དྲུང་ནས་ནམ་ཡང་གཞན་དག་ཏུ་འགྲོ་བར་མི་འགྱུར་རོ། །མི་དགའ་བར་མི་འགྱུར་རོ། །དེ་འདི་མ་དང་འདྲ་བ་དང་ཕ་དང་འདྲ་བར་ཡང་རྗེས་སུ་ཆགས་པར་འགྱུར་རོ། །རྟག་ཏུ་ཡང་ཡིད་བདེ་བ་དང་ལྡན་པ་དང་རྟག་ཏུ་ཡང་བདེ་སྐྱིད་ཅན་དུ་འགྱུར་རོ། །རྒྱལ་པོ་དེ་ཡང་བློ་བརྟན་པར་འགྱུར་བ་དང་འགྱུར་བ་མེད་པའི་བློ་དང་བློ་གཅིག་ཏུ་ངེས་པ་དང་བདེ་བ་སྟེར་བར་བྱེད་པས་ལུས་ཞིག་ནས། མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་རྒྱུ་འདི་དང་རྐྱེན་འདིས་འགྱུར་རོ། །ཆོས་གཞན་ཡང་གང་ལན་ཅིག་དང་ལན་ཅིག་མ་ཡིན་པར་རྣམ་པ་དུ་མར་རྒྱལ་པོས་རབ་ཏུ་བརྩོན་པ་ཤེས་པར་བྱ་ཞིང་བྱ་བར་ཡང་བྱའོ། །འདི་ཡང་གང་ཞེ་ན། འདི་ལྟ་སྟེ། མིའི་ཁྱད་པར་ཤེས་པར་བྱ་བའོ། །མིའི་ཁྱད་པར་ཤེས་པར་བྱ་བར་གྱུར་པ་དེ་ཡང་ཤེས་པ་ཆེན་པོ་ཡིན་ཏེ། གང་ཡང་རྒྱལ་པོ་མིའི་ཁྱད་པར་རིག་པར་གྱུར་པ་དེ་ནི་ས་གཞི་ཐམས་ཅད་ཀྱི་སྣོད་དུ་འགྱུར་རོ། །གཞན་རྣམས་ཀྱིས་མི་ཐུབ་པར་ཡང་འགྱུར་རོ། །ལས་རྣམས་ཀྱང་ཇི་ལྟར་རིག་པ་ལ་འཇུག་པར་བྱེད་དོ། །འདིའི་ལས་ཀྱི་མཐའ་དག་ཡང་ཡོངས་སུ་ཉམས་པར་མི་འགྱུར་རོ། །ནོར་ལས་ཀྱང་ཡོངས་སུ་མི་ཉམས་སོ། །རྟག་པར་ཡང་ཆོས་གོང་ནས་གོང་དུ་བྱེད་པར་འགྱུར་རོ། །མིའི་ཁྱད་པར་ཤེས་པར་གྱུར་པའི་རྒྱལ་པོ་ཡང་སྐྱེས་བུ་ཆོས་བྱེད་མ་ཡིན་པ་རྣམས་མི་འཛིན་ཏོ། །ལས་ལ་དགའ་བའི་རང་བཞིན་ཅན་མ་ཡིན། སྟན་ལ་དད་ཆེ་བ་མ་ཡིན། བྱས་པ་ཆུད་གཟོན་པ་མ་ཡིན། འཇིག་རྟེན་པ་ལ་ཞེ་སྡང་བ་མ་ཡིན། ལོག་པར་ལྟ་བ་ཅན་མ་ཡིན། གཡོ་སྒྱུ་ཅན་དང་མ་ཡིན། གཞན་གྱི་ཡོན་ཏན་དང་ཀུན་དུ་སོ་སོར་འབྲེལ་བས་དོན་བྱེད་པ་དང་{{page:{number:1580,folio:248b,volume:70}}}མ་ཡིན་ཏེ། དེ་ནི་རྒྱལ་པོ་གཞན་གྱིས་ཉེ་བར་འཚོ་བར་འགྱུར་རོ། །འདྲ་བ་མ་ཡིན་པ་མ་ཡིན། ཡུལ་དུས་མི་ཤེས་པ་མ་ཡིན། བསྒྲུབ་པར་དཀའ་བ་མ་ཡིན། རྟག་ཏུ་སྡིག་པ་དྲག་པོ་བྱེད་པ་མ་ཡིན། ཡུལ་གྱིས་རབ་ཏུ་དཀྲུགས་པ་རྣམས་ཀྱང་མ་ཡིན། གཡོ་སྒྱུའི་རྒྱུ་སྨྲ་བ་ཡང་མ་ཡིན། ངོ་བོ་ཉིད་ཀྱི་བཤེས་ཀྱིས་ཆོག་ཤེས་པ་མ་ཡིན། འཇིག་རྟེན་ལ་མི་ཕན་པ་མ་ཡིན། གཞན་དུ་སྡིག་པ་བྱས་པ་མ་ཡིན། མངོན་པའི་ང་རྒྱལ་ཅན་མ་ཡིན། དགྲ་བོ་མ་ཡིན། སྡུག་བསྔལ་ཅན་མ་ཡིན། ངག་རྩབ་ཧྲལ་ཅན་མ་ཡིན། ཡིད་རྩབ་ཧྲལ་ཅན་མ་ཡིན་པ་སྟེ། རྣམ་པ་དེ་ལྟ་བུའི་སྐྱེས་བུ་ངན་པ་འཛིན་པར་མི་བྱེད་དོ། །རྒྱལ་པོས་རྣམ་པ་ཇི་ལྟ་བུ་རྣམས་འཛིན་པར་བྱེད་ན་འདི་ལྟ་སྟེ། ཆོས་པ་དང་ཚུལ་འཆོས་ཅན་མ་ཡིན་པ་དང་། ང་རྒྱལ་ཅན་མ་ཡིན་པ་དང་། བདེན་པར་སྨྲ་བ་དང་། ཤེས་རབ་ཅན་དང་། ཡིད་གཞུངས་པ་དང་། བརྟན་པ་དང་གཞན་ལ་གདུང་བར་མི་བྱེད་པ་དང་། དྲང་པོ་དང་གཡོ་རྣམས་སྤངས་པ་དང་། ཆེས་མཆོག་ཏུ་དཀོན་མཆོག་གསུམ་མཆོད་པར་བྱེད་པ་དང་། སེམས་ཆོག་ཤེས་པ་ཐོབ་པ་དང་། དབང་དུ་གྱུར་པ་དང་། རྒྱུན་དུ་ལས་ཀྱི་རང་བཞིན་ཅན་དང་། འཇིག་རྟེན་པ་རྣམས་བློ་འཐུན་པ་དང་། སྙིང་རྗེ་དང་ལྡན་པ་དང་། མི་རྣམས་ཀྱིས་བསྔགས་པ་ལ་རྗེས་སུ་ཆགས་པར་འགྱུར་བ་དང་། ཡང་དག་པའི་ལྟ་བ་ཅན་དང་ཤེས་ཉེན་ཅན་དང་། དུལ་བ་དང་སྐྱེས་པ་ནས་བཟུང་ནས། ལུས་དང་། ངག་དང་། ཡིད་དག་པར་བྱེད་པ་པོ་མེད་པར་སྨྲ་བ་མ་ཡིན་པ་དང་། རྒྱུ་རྐྱེན་ལ་ཤིན་ཏུ་བར་ཡང་རྟེན་པ་དང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དང་། བག་མེད་པ་མ་ཡིན་པ་དང་། གཉིད་ཀྱི་དབང་དུ་སོང་བའི་རང་བཞིན་ཅན་མ་ཡིན་པ་དང་། དགེ་བའི་བཤེས་གཉེན་ལ་སྟེན་པར་བྱེད་པ་པོ་དང་། གཏོང་བ་ཅན་དང་། ཚུལ་ཁྲིམས་དང་ལྡན་པ་དང་། ཤེས་རབ་དང་ལྡན་པ་དང་། རྣམ་པ་དེ་ལྟ་བུའི་སྐྱེས་བུ་རྣམས་རྟག་པ་ཁོ་ནར་རྒྱལ་པོ་གང་དག་གིས་འཛིན་པར་བྱེད་པ་དེ་དག་ནི་ཁྱད་པར་ཤེས་པ་ཡིན་ནོ། །གང་ལས་གང་ལ་ངེས་པར་སྦྱོར་བར་བྱེད་པའི་རྒྱལ་པོ་དེ་{{page:{number:1581,folio:249a,volume:70}}}ནི་གཞན་དག་གིས་རྒྱལ་སྲིད་ལས་ཉམས་པར་བྱ་བར་མི་ནུས་སོ། །གདུལ་བར་མི་ཐུབ་པར་ཡང་འགྱུར་རོ། །ནོར་དང་ལྡན་པར་ཡང་འགྱུར་རོ། །དེ་ནོར་དང་ལྡན་པར་འགྱུར་ཞིང་ཆོས་པ་ཆོས་ཀྱི་རྗེས་སུ་འཇུག་པར་གྱུར་ནས་སྦྱིན་པ་དག་གཏོང་བར་བྱེད་དོ། །བསོད་ནམས་དག་བྱེད་དོ། །དཀོན་མཆོག་གསུམ་མཆོད་པར་བྱེད་དོ། །དེའི་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། ལས་དེ་དག་གི་རྒྱུ་དང་རྐྱེན་གྱིས་སོ། །ཡང་ཆོས་གཞན་རྒྱལ་པོ་ཐམས་ཅད་ཀྱིས་བྱ་བར་བྱ་བ་འདི་ཡང་གང་ཞེ་ན། འདི་ལྟ་སྟེ། དུས་ངེས་པར་ལེགས་པར་སྟོན་པར་གྱུར་པའོ། །རྒྱལ་པོ་གང་དག་དུས་ངེས་པར་སྟོན་པར་བྱེད་པ་དེ་ནི་དུས་ཡུན་རིང་དུ་རྒྱལ་སྲིད་བྱེད་པར་འགྱུར་རོ། །འདིའི་རང་བཞིན་ལ་སྐྱོ་བ་སྐྱེ་བར་མི་འགྱུར་རོ། །དེས་མིའི་ཁྱད་པར་རིག་པར་འགྱུར་རོ། །འདི་ཆོས་མ་ཡིན་པ་རྣམས་ལ་མི་འཇུག་གོ། །ཡུལ་ཇི་སྲིད་དུ་སྟོབས་དང་ལྡན་པར་གྱུར་ནས་རྒུད་པ་ཟིལ་གྱིས་གནོན་པར་བྱེད་དོ། །དེ་དེའི་རྒྱུར་ལྟ་བ་ལ་ཆེད་ཆེར་བྱེད་པའི་རྒྱལ་པོ་རྫས་དང་ལྡན་པར་འགྱུར་རོ། །ནོར་གྱི་ཐབས་ཀྱིས་ཕུན་སུམ་ཚོགས་པར་འགྱུར་རོ། །དེ་ཚུལ་དང་ནོར་དང་ལྡན་པར་གྱུར་ནས་གཞན་རྣམས་ཀྱི་དབང་དུ་འགྱུར་བ་མ་ཡིན་ནོ། །ཆོས་པར་ཡང་འགྱུར་རོ། །ཆོས་ཀྱི་རྗེས་སུ་འཇུག་པར་བྱེད་པ་དང་དགེ་སྦྱོང་དང་བྲམ་ཟེ་རྣམས་མཆོད་པར་བྱེད་དོ། །དེ་དག་རྣམས་ཀྱི་དྲུང་ནས་ཆོས་ཉན་པར་བྱེད་པས་དེ་ལྟ་དེ་ལྟར་ཆེས་ལྷག་པར་ཆོས་བྱེད་དུ་འགྱུར་རོ། །ངེས་པར་ལེགས་པར་སྟོན་པར་བྱེད་པས་དེ་ཇི་ལྟ་ཇི་ལྟར་ཆོས་བྱེད་དུ་འགྱུར་བ་དེ་ལྟ་དེ་ལྟར་ལོངས་སྤྱོད་ཆེན་པོ་དང་ལྡན་པར་འགྱུར་རོ། །དེ་ལོངས་སྤྱོད་ཆེན་པོ་དང་ལྡན་པར་གྱུར་ནས་ཕྱིར་ཞིང་ཉིད་དུ་སྦྱིན་པ་དག་གཏོང་བར་བྱེད་དོ། །བསོད་ནམས་དག་བྱེད་དོ། །ཚུལ་ཁྲིམས་དང་ལྡན་པར་འགྱུར་རོ། །གང་གིས་ཀྱང་གདུལ་བར་མི་ནུས་པར་འགྱུར་རོ། །དེ་ལ་ཡོན་ཏན་དེ་དག་རྣམས་སྲིད་པར་འགྱུར་རོ། །དེའི་ཕྱིར་རྒྱལ་པོས་རྟག་ཏུ་ངེས་པར་ལེགས་པར་{{page:{number:1582,folio:249b,volume:70}}}སྟོན་པར་འགྱུར་བར་བྱའོ། །ངེས་པར་ལེགས་པར་སྟོན་པར་བྱེད་པའི་རྒྱལ་པོ་ཆོས་པ་གང་གིས་ཕྱིར་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་ལས་དེའི་རྒྱུ་དང་རྐྱེན་གྱིས་འགྱུར་རོ། །ཡང་ཆོས་གཞན་རྒྱལ་པོས་ཅིས་ཀྱང་བསྟེན་པར་བྱ་བ་ལ་འདི་ལྟ་སྟེ། གཉིད་ལ་དགའ་བར་མི་བྱ་བའོ། །གཉིད་ཀྱི་དབང་དུ་མི་འགྲོ་བའི་རྒྱལ་པོ་ནི་ལེགས་པར་བསམ་པར་བྱ་བ་རྣམས་སེམས་པར་འགྱུར་རོ། །བློ་ཤིན་ཏུ་རྣམ་པར་ཆགས་པ་དང་ལྡན་པར་མི་འགྱུར་རོ། །ཀུན་ཏུ་རྨོངས་པའི་བློར་ཡང་མི་འགྱུར་རོ། །དགྲ་བོས་བརྒལ་བར་མི་ནུས་སོ། །བློ་རྩེ་གཅིག་པར་འགྱུར་རོ། །དོན་ངེས་པར་ལྡན་པ་དང་དོན་ངེས་པ་དང་ལྡན་པར་གྱུར་ནས་ལེགས་པར་རྣམ་པར་དཔྱད་པའི་དོན་དག་བྱེད་པར་འགྱུར་རོ། །དེ་ལ་ལེགས་པར་རྣམ་པར་དཔྱད་ནས་བྱེད་པ་པོ་འདིའི་ལེགས་པར་དོན་རྣམས་སྨིན་པར་འགྱུར་རོ། །ལེགས་པར་འགྲུབ་པར་དུས་ཡུན་རིང་པོ་མ་ཡིན་པ་ན་འགྱུར་ཞིང་དུས་སྔ་བར་རྫོགས་པར་འགྱུར་བ་ཡིན་ནོ། །བག་དང་ལྡན་པར་འགྱུར་རོ། །བག་ཡོད་པས་རྒྱུ་བ་དང་དེའི་ཚེ་རིང་བར་འགྱུར་རོ། །ལེགས་པར་བསམ་པ་རྣམས་སེམས་པར་གྱུར་པས་ལེགས་པར་སེམས་པ་པོ་དེའི་རང་བཞིན་གྱིས་ཡིད་བྱུང་བར་མི་འགྱུར་རོ། །དེ་སྐྱེ་བོ་རྣམས་དང་གྲོང་ཁྱེར་རྣམས་དང་བློན་པོ་དག་གིས་ཡོངས་སུ་བསྐོར་བར་འགྱུར་རོ། །ནོར་དང་ལྡན་པར་ཡང་འགྱུར་རོ། །སྐྱེ་བོ་མང་པོ་ལ་ཡང་རྒྱལ་པོའི་ནོར་གནས་པ་ཉིད་ཀྱིས་ནོར་དང་ལྡན་པའི་དཔལ་ཀུན་ཏུ་གནས་པས་དཔལ་དང་ལྡན་པར་གྱུར་ནས་སྦྱིན་པ་གཏོང་བར་ཡང་བྱེད་དོ། །ཚུལ་ཁྲིམས་ཀྱང་སྲུང་བར་བྱེད་དོ། །དེ་ལུས་ཞིག་པར་གྱུར་ནས་ཤི་བའི་འོག་ཏུ་དེའི་རྒྱུ་དང་རྐྱེན་གྱིས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པས་བྱ་བར་བྱའོ། །འདི་ཡང་གང་ཞེ་ན། འདི་ལྟ་སྟེ། ལེ་ལོ་མེད་པའོ། །ལེ་ལོ་མེད་པར་གྱུར་པའི་རྒྱལ་པོ་ནི་བརྩོན་འགྲུས་བརྟན་པར་གྱུར་པའི་རིགས་པས་བརྩམས་པའི་ཕྱིར་ན་ལས་ཐམས་ཅད་ཀྱང་རྒྱས་{{page:{number:1583,folio:250a,volume:70}}}པར་བྱེད་དོ། །ངེས་པར་རྫོགས་པར་བྱེད་ཅིང་སྒྲུབ་པར་བྱེད་དོ། །དབང་དུ་འགྱུར་བར་བྱེད་དོ། །ཐུབ་པར་མི་ནུས་པར་འགྱུར་བ་དང་ཐམས་ཅད་དུ་རང་བཞིན་གྱིས་དགའ་ཞིང་རྗེས་སུ་ཆགས་པ་དང་གཅེས་པའི་བློར་འགྱུར་རོ། །འདིའི་ཡུལ་འཁོར་དང་གྲོང་ཁྱེར་དང་གྲོང་དང་གྲོང་རྡལ་དང་ཚོང་འདུས་རྣམས་ཀྱང་ཤིན་ཏུ་ཕུན་སུམ་ཚོགས་པར་འགྱུར་རོ། །ལེ་ལོ་མེད་པར་གྱུར་པའི་རྒྱལ་པོ་ཡང་བརྩོན་འགྲུས་བརྟན་པ་དང་ལྡན་ཞིང་ཕ་རོལ་གནོན་པར་གྱུར་པ་ནི་ལས་རྣམས་གང་ཁོ་ན་རྩོམ་པར་བྱེད་པ་དེ་དག་ཉིད་ཐམས་ཅད་སྒྲུབ་པར་བྱེད་དོ། །དེ་ཅིའི་ཕྱིར་ཞེ་ན། ལེ་ལོ་མེད་པར་གྱུར་པ་དག་ནི་རིགས་པས་ཡུལ་དང་དུས་རྣམས་ལ་ལེགས་པར་འདྲེ་བར་གནས་པའི་ཕྱིར་ན་ལེ་ལོ་མེད་པ་དག་ནི་འཇིག་རྟེན་པ་དང་འཇིག་རྟེན་ལས་འདས་པའི་ཇི་སྲིད་དུ་མྱ་ངན་ལས་འདས་པའི་མཐར་ཐུག་པར་དགོས་པ་རྣམས་ཐམས་ཅད་ཕུན་སུམ་ཚོགས་པར་འགྱུར་རོ། །གལ་ཏེ་ཡང་དེས་བརྩམས་པར་གྱུར་པའི་དོན་གཞན་ཡུལ་དང་དུས་གཉི་ག་ལ་ཆགས་པ་དང་བྲལ་བར་བྱེད་པར་གྱུར་པ་རྣམས་ལྟ་ཅི་སྨོས། དེས་ཐམས་ཅད་ཀྱང་གཞན་རྣམས་དང་ཐུན་མོང་མ་ཡིན་པར་འགྲུབ་པར་འགྱུར་རོ། །དེ་ཇི་ལྟར་འཇིག་རྟེན་པའི་དོན་བྱེད་པར་འགྱུར་བའི་དོན་དེ་ཡང་ཕུན་སུམ་ཚོགས་པར་འགྱུར་བ་དང་། དེ་བཞིན་དུ་ཤེས་རབ་དང་ལྷན་ཅིག་ཏུ་གང་གིས་འཇིག་རྟེན་ལས་འདས་པ་ཡང་བྱེད་པ་ཡིན་ཏེ། སྦྱིན་པ་དང་ཚུལ་ཁྲིམས་དང་ཤེས་རབ་རྣམས་སོ། །འདི་དེ་དག་གི་དྲི་ཙམ་གྱིས་ཀྱང་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། རྒྱུ་དེ་དང་རྐྱེན་དེས་སོ། །ཆོས་གཞན་ཡང་རྒྱལ་པོས་བྱའོ། །འདི་ཡང་གང་ཞེ་ན། འདི་ལྟ་སྟེ། གྲོགས་པོ་བརྟན་པའོ། །རྒྱལ་པོ་གྲོགས་པོ་བརྟན་པོར་གྱུར་པ་ནི་ཤིན་ཏུ་ལེགས་པར་མཐོང་བར་བྱེད་པས་རྒྱལ་སྲིད་དུས་རིང་དུ་ལོངས་སྤྱོད་པར་བྱེད་དོ། །གོས་པ་མེད་པ་དང་གཞན་གྱིས་མི་རྫི་བ་ཡིན་ཏེ། ཤིང་བཞིན་དུ་གང་དག་ཆེས་མང་དུ་ལེགས་པར་རབ་ཏུ་གནས་པས་གཡོ་བར་མི་འགྱུར་ཞིང་ངན་པ་རྣམས་ཀྱིས་ཀྱང་མི་{{page:{number:1584,folio:250b,volume:70}}}གཡོ་བ། རླུང་གིས་ཀྱང་ནགས་ཀྱི་ཚལ་འདི་ལ་ཇི་ལྟ་བ་དེ་བཞིན་དུ་རྒྱལ་པོ་འདིའི་གྲོགས་པོ་ནི་ཤིན་ཏུ་བརྟན་པོ་ཡིན་ནོ། །རང་བཞིན་ཤིན་ཏུ་བཟང་བར་གྱུར་པས་སྐྱེ་བོ་ཐམས་ཅད་ཀྱིས་མངོན་པར་བགྲོད་པར་བྱ་བར་གྱུར་པ་མཆོག་ཏུ་དགའ་བར་གྱུར་པ་ཡིན་ནོ། །ཤིན་ཏུ་གྲོགས་པོ་བརྟན་པར་གྱུར་པའི་ཡོན་ཏན་དང་ལྡན་པ་ལ་ཡང་འཇིག་རྟེན་པའི་ཡོན་ཏན་བཅུ་གསུམ་དང་ལྡན་པར་འགྱུར་བ་རྣམས་འདི་ལྟ་སྟེ། གང་དུ་འདི་ལ་བུག་རྡོལ་བྱུང་བར་གྱུར་པ་ན་དེའི་ཚེ་འདིས་རབ་ཏུ་འགེབས་པར་བྱེད་པ་ཡིན་ཏེ། དཀའ་བར་སྤྱད་པ་ཐམས་ཅད་དང་མཆོག་ཏུ་རྒུད་པའི་དོན་དག་ལའོ། །དེ་ཅིའི་ཕྱིར་བྱེད་པ་ཡིན་ཞེ་ན། གྲོགས་པོ་གང་ཡིན་པའི་གྲོགས་པོ་གཞན་ཡང་དེའི་གྲོགས་པོར་འགྱུར་ཏེ་དེས་ཀྱང་ངའི་གྲོགས་པོ་འདིའི་གྲོགས་པོ་ཡིན་ཞེས་བྱས་ནས་དེ་དང་ལྷན་ཅིག་ཏུ་མཛའ་བར་འགྱུར་རོ། །ཁྱིམ་ན་ནོར་གྱི་རིགས་གང་དག་ཡོད་པ་འདི་ལ་ཤེས་པར་བྱེད་དོ། །གང་དང་གང་ཡང་ཕན་པའི་ལྷག་མ་གཞན་དུ་གྱུར་པ་ཡང་། དེ་དག་རྣམས་འདིས་བདག་ཉིད་ཐམས་ཅད་ཀྱིས་བྱེད་དེ། རྣམ་པ་ཐམས་ཅད་དང་བདག་ཉིད་ཐམས་ཅད་ཀྱིས་ཀྱང་སྟེན་པར་བྱེད་དོ། །གལ་ཏེ་ཡང་འདི་གང་དག་གིས་དཀའ་བར་གྱུར་པ་ཐམས་ཅད་དུ་གྱུར་པ་དང་སྲོག་འཆད་པར་གྱུར་ཀྱང་དེས་བརྒྱ་ལ་ཡང་ཡོངས་སུ་མི་གཏོང་ངོ་། །འདི་ཡང་ཇི་ལྟ་ཇི་ལྟར་དོན་གྱི་རིགས་རྣམས་ལ་བཟོད་པར་འགྱུར་བ་དེ་ལྟར་བྱེད་དོ། །གང་ཡང་འདིའི་ཁྱིམ་ན་ཅུང་ཟད་ཡོད་པ་དེ་རྣམས་ཐམས་ཅད་སྔོ་བར་བྱེད་དོ། །གང་གི་ཚེ་འདི་ཕུན་སུམ་ཚོགས་པར་གྱུར་པ་དེའི་ཚེ་ཤིན་ཏུ་དགའ་བར་འགྱུར་རོ། །གང་གི་ཚེ་འདི་ལ་སྡུག་བསྔལ་དག་བྱུང་བར་གྱུར་པ་དེའི་ཚེ་མཉམ་པོར་སྡུག་བསྔལ་བར་འགྱུར་རོ། །ཐམས་ཅད་ནས་ཁྲོས་པ་སྐྱེས་པར་གྱུར་ཀྱང་རྣམ་པར་འགྱུར་བར་མི་འགྱུར་རོ། །དེ་དང་ཡང་གང་ལྷན་ཅིག་ཏུ་གྱུར་པ་དེ་དག་བཟའ་ཟ་བས་ཀྱང་དེ་དང་ལྷན་ཅིག་ཏུ་དགའ་བར་འགྱུར་རོ། །གང་འདིའི་ཁྱིམ་ན་ཡོད་པར་གྱུར་པ་དེ་དག་ཀྱང་དབང་པོ་ལ་གནོད་པ་མེད་པར་དོན་དུ་གཉེར་བར་བྱེད་པ་དང་། གང་ཡང་བདག་རང་གི་ཁྱིམ་ན་ཡོད་པར་དེ་ཐམས་ཅད་སྐྱོ་བ་མེད་པར་ཡང་འདི་ལ་སྟེར་བར་བྱེད་དོ། །གང་ཡང་ཅུང་ཟད་ཁྱིམ་ན་ཡོད་པ་དེ་ཐམས་ཅད་གྲོགས་པོ་ལ་རྗོད་{{page:{number:1585,folio:251a,volume:70}}}པར་བྱེད་དོ། །རང་གི་གཏམ་རྣམས་དག་ཀྱང་རང་གིས་རྗོད་པར་བྱེད་དོ། །རྣམ་པ་བཅུ་གསུམ་པོ་དེ་དག་རྣམས་དང་ལྡན་པ་ནི་གྲོགས་པོ་ཡིན་ནོ། །འཇིག་རྟེན་པའི་གྲོགས་པོ་ཡོན་ཏན་རྣམ་པ་དེ་ལྟ་བུ་དང་ལྡན་པ་དང་རྒྱལ་པོ་ཡང་དག་པར་ལྡན་པས་ནི་གཅིག་གིས་ཀྱང་སྟོབས་དང་ལྡན་པ་དང་ཡང་དག་པར་ལྡན་པའི་རྒྱལ་པོ་ནི་སྟོབས་ཆེན་པོ་དང་ལྡན་པར་འགྱུར་རོ། །ཅི་ཡང་མང་པོ་དང་ལྡན་པར་གྱུར་པ་མི་རྫི་བ་ལ་ལྟ་ཅི་སྨོས། དེའི་ཕྱིར་རབ་ཏུ་བརྩོན་པས་རྒྱལ་པོས་སྨྱུག་མའི་གྲོགས་པོ་བྱའོ། །འཇིག་རྟེན་ལས་འདས་པའི་ལམ་དགའ་བར་གྱུར་པས་དོན་སྒྲུབ་པར་བྱེད་པའོ། །དེ་གྲོགས་པོའི་ཡོན་ཏན་མདོར་བསྡུ་ན་བཅུ་ཡིན་ནོ། །འདི་ལྟ་སྟེ་གང་གིས་ཆོས་མ་ཡིན་པ་བྱེད་པར་འགྱུར་བ་ན། དེ་འགོག་པར་བྱེད་པ་དང་། སྦྱིན་པ་གཏོང་དུ་འཇུག་པ་དང་། ཚུལ་ཁྲིམས་ལ་གོམས་པར་བྱེད་དུ་འཇུག་གོ། །གྲོགས་པོ་ངན་པ་ལས་རབ་ཏུ་ཟློག་པར་བྱེད་དོ། །ལས་ཀྱི་འབྲས་བུ་རྣམ་པར་སྨིན་པ་ལེགས་པར་སྟོན་པར་བྱེད་དོ། །ལམ་ངན་པར་ཞུགས་པར་གྱུར་པ་ལམ་ལ་རབ་ཏུ་འགོད་པར་བྱེད་དོ། །གང་ཡང་འདི་ལས་ཚུལ་ཁྲིམས་འཆལ་པ་ཆུང་ཟད་ཡོད་པ་དེ་དང་བྲལ་བར་བྱེད་དོ། །ཕ་དང་མ་དག་གི་ངག་ཉན་པར་བྱེད་དུ་འཇུག་གོ། །དུས་ཐམས་ཅད་བར་རབ་ཏུ་བརྩོན་པས་ངེས་པར་ལེགས་པ་ལ་ཀུན་ནས་སྦྱོར་བར་བྱེད་དོ། །བྱེད་དུ་འཇུག་པ་དང་རྣམ་པ་དེ་ལྟ་བུའི་གྲོགས་པོ་ནི་འཇིག་རྟེན་ལས་འདས་པའི་ཡིན་ནོ། །ཐབས་མ་ཡིན་པ་ཐམས་ཅད་ལས་ཀྱང་སྐྱོབ་པར་འགྱུར་རོ། །ཕ་དང་མ་དང་འདྲ་བར་འགྱུར་རོ། །བརྟན་པོ་ཁོ་ནར་གྲོགས་པོ་འདི་དག་རྣམས་ནི་ཐམས་ཅད་ཁོ་ནར་ཡང་སྡིག་པ་ཟད་པར་བྱེད་པར་འགྱུར་རོ། །དེ་དང་ཉེ་བ་ལས་ཉེས་པ་འབྱུང་བར་ཡང་མི་འགྱུར་རོ། །ཕ་རོལ་གྱི་གྲོགས་པོའི་མཆོག་ཡིན་གྱི་འདིའི་ནི་མ་ཡིན་ནོ། །དེའི་ཕྱིར་རྒྱལ་པོས་གྲོགས་པོ་བརྟན་པོ་བྱའོ། །གང་དག་དགེ་བའི་བཤེས་གཉེན་ལ་ཉེ་བར་སྟེན་པར་བྱེད་ཅིང་དགེ་བའི་རྣམས་ཀྱང་བྱེད་པ་དེ་ནི་ལུས་ཞིག་ནས་ཤི་བར་གྱུར་པའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །གཞན་ཡང་གྲོགས་པོ་མ་ཡིན་པ་བདེ་{{page:{number:1586,folio:251b,volume:70}}}ལེགས་སུ་འགྱུར་བར་མི་བྱེད་པ་ཀུན་ཏུ་བསྟེན་པར་མི་བྱའོ། །དཔེར་ན་སྐྱེ་བོ་ཐམས་ཅད་སླུ་བར་བྱེད་པ་འབའ་ཞིག་པ་ཤིན་ཏུ་ལམ་ལོག་པ་སྟོན་པར་བྱེད་པ་དང་བསམ་པ་ངན་པ་སེམས་པར་བྱེད་པ་ཉེ་བར་སྟེན་པར་བྱེད་པ་ཡང་དེས་ནི་དོན་མ་ཡིན་པ་ཆེན་པོ་དང་ཀུན་ཏུ་སྦྱོར་རོ། །རླག་པར་བྱེད་པའི་རྩ་བ་དེ་ཡང་རྣམ་པ་གཉིས་ཡིན་ཏེ། རབ་ཏུ་འགེབས་པར་བྱེད་པ་དང་ངེས་པར་སྦེད་པར་བྱེད་པའོ། །དེ་ལ་རབ་ཏུ་འགེབས་པར་བྱེད་པ་ཞེས་བྱ་བ་ནི་འཇིག་རྟེན་པ་སླུ་བར་བྱེད་པ་རབ་ཏུ་དང་བ་མ་ཡིན་པར་གྱུར་པ་ཚུལ་འཆོས་པའི་རྟགས་འཛིན་པར་བྱེད་པ་ལས་ཅི་ཡང་མེད་པ་ཟོང་བཅོས་མ་དང་འདྲ་བའི་མུ་སྟེགས་ཀྱི་ཚེར་མས་རང་དང་གཞན་སླུ་བར་བྱེད་པ་འཇིག་རྟེན་ཕ་རོལ་སྤངས་པ་བཟང་པོའི་ཆ་བྱད་ཆེས་འཛིན་པར་བྱེད་པ་དོན་མ་ཡིན་པ་རྣམས་བྱེད་པར་འགྱུར་བ་པོ་རྐུན་མ་དེ་དག་རྣམས་ལ་ལེགས་པར་ཕྲད་པར་བྱ་བ་དང་ཀུན་བརྗོད་པར་ཡང་སླ་བར་སྦྱིན་པར་མི་བྱ་ན། ལྷན་ཅིག་ཏུ་འགྲོགས་པར་བྱ་བ་ལྟ་སྨོས་ཀྱང་ཅི་དགོས། དེ་དག་དང་ལྷན་ཅིག་པར་གྱུར་པ་ནི་དེས་ཤིན་ཏུ་བར་ཡང་སྤང་བར་བྱའོ། །དེ་དག་ལ་ནི་བདག་ཉིད་ལ་ཡང་ཡོད་པ་མ་ཡིན་ན་གཞན་དག་ལ་ཅི་ལ་འབྱུང་བར་འགྱུར། གང་སྡིག་པའི་གྲོགས་པོ་སྤོང་བར་གྱུར་པ་རྣམས་ཀྱིས་ནི། སྒྱུ་ཅན་ལ་རྗེས་སུ་བསྟེན་པར་མི་བྱའོ། །ཚུལ་འཆོས་པར་བྱེད་པ་དང་ཡང་མ་ཡིན་ལ་དེ་དག་དང་གྲོགས་པོ་མི་བྱེད་པས་ཡང་དག་པའི་ལེགས་པར་གཞིགས་ནས་བྱེད་པར་འགྱུར་རོ། །དེས་གྲོགས་པོ་རྩབ་ཧྲལ་ཅན་ལ་བསྟེན་པར་མི་བྱའོ། །དེ་དེ་ཉིད་ཀྱིས་བག་ཆགས་ཀྱིས་བསྒོས་པར་གྱུར་པ་ནི་ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་རྒྱུ་རྐྱེན་དེས་བྱེད་པར་འགྱུར་རོ། །གཞན་ཡང་ཆོས་གཉིས་རྒྱལ་པོས་ཅི་ནས་ཀྱང་སྤང་བར་བྱ་སྟེ། གཉིས་པོ་གང་ཞེ་ན། འདི་ལྟ་སྟེ། ཁྲོ་བ་དང་རྒོད་པ་ཆེས་སྡོམ་པར་བྱེད་པའོ། །ཁྲོ་བ་དང་རྒོད་པའི་ཡང་གང་དག་ཤུགས་སྡོམ་པར་བྱེད་པའི་རྒྱལ་པོ་དེ་ནི་རྒྱལ་སྲིད་བརྟན་པར་འགྱུར་ཞིང་རང་བཞིན་བསྒོ་བར་བྱེད་པ་ཡིན་པས་ཕན་ཚུན་གྱིས་ཀྱང་མངོན་པར་གདུལ་བར་མི་ནུས་སོ། །འདི་ལ་འགའ་ཞིག་གིས་ཀྱང་གླགས་མི་རྙེད་དོ། །ཁྲོ་བ་སྡོམ་པར་བྱེད་པའི་རྒྱལ་པོ་དེ་དག་ནི་{{page:{number:1587,folio:252a,volume:70}}}མ་བསམས་པར་བྱ་བ་རྣམས་བྱེད་པར་མི་འགྱུར་རོ། །གློ་བུར་དུ་གནས་ནས་འཕོ་བར་མི་བྱེད་དོ། །བྲན་ལ་གློ་བུར་དུ་རྡེག་པར་མི་བྱེད་དོ། །གསང་བར་བྱ་བ་རྣམས་ནི་ཕྱི་རོལ་དུ་མི་བྱེད་དོ། །གློ་བུར་དུ་འཕེལ་བ་དང་འགྲིབ་པ་དག་སྐྱེད་པར་མི་བྱེད་དོ། །དགའ་བའི་གནས་སུ་འཕར་བར་མི་འགྱུར་རོ། །འདིའི་སེམས་དམའ་བར་གྱུར་པས་ཀྱང་དོན་དག་བྱེད་པར་འགྱུར་བ་ནི་མ་ཡིན་ནོ། །སྐྱེས་བུ་དམ་པ་མ་ཡིན་པ་དག་རྗེས་སུ་འཛིན་པར་མི་བྱེད་དོ། །དེ་ནི་བློ་བརྟན་པར་འགྱུར་རོ། །དེ་ལྟར་རྒྱལ་པོ་དེ་ཁྲོ་བ་དང་རྒོད་པའི་ཚན་ཀ་སྡོམ་པར་བྱེད་པ་ཉིད་ནི་འཇིག་རྟེན་པའི་དོན་ལ་ཡང་རབ་ཏུ་བསྔགས་པར་འགྱུར་རོ། །ཇི་ལྟར་འཇིག་རྟེན་ལས་འདས་པའི་ལམ་ལ་རྒོད་པའི་ཤུགས་སྡོམ་པ་དང་གང་ཁྲོ་བ་སྡོམ་པར་བྱེད་པ་དག་འདིར་བསྔགས་པ་ཡིན་ཞེ་ན། ཁྲོ་བ་སྡོམ་པར་བྱེད་པ་དེས་ནི། འཁོར་བའི་དྲི་མ་གཅིག་བསྡམས་པ་ཡིན་ནོ། །གང་གིས་ཡང་རྒོད་པའི་ཤུགས་མཛེས་པས་རྣམ་པར་སྡོམ་པར་བྱེད་པར་གྱུར་པ་དེས་ནི་འདོད་ཆགས་ཀྱི་ཤུགས་རྣམ་པར་བསྡམས་པ་ཡིན་ནོ། །གང་གིས་ཤུགས་དང་ལྡན་པའི་དྲི་མ་གཉིས་པོ་དག་སྡོམ་པར་བྱེད་པ་ཉིད་དུ་འགྱུར་བ་དེས་གཏི་མུག་གི་ཤུགས་བསྡམས་པར་འགྱུར་རོ། །དྲི་མ་གསུམ་གྱི་ཤུགས་རྣམས་སྡོམ་པར་བྱེད་པ་པོ་དེ་ནི་ཤེས་པ་དང་ལྡན་པ་དང་བཟོད་པ་དང་ལྡན་པ་དང་བློ་གྲོས་བརྟན་པ་དང་གཅིག་ཏུ་ངེས་པར་གྱུར་པའི་བློ་གྲོས་ཅན་དག་ནི་སྔོན་གྱི་རྒྱུ་རྐྱེན་དེ་དག་གིས་རྣམ་པར་སྨིན་པས་ལུས་ཞིག་པར་གྱུར་པ་ན་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་རོ། །གཞན་ཡང་ཆོས་གཉིས་ཤིན་ཏུ་ཡང་དགག་པར་བྱའོ། །གཉིས་པོ་གང་དག་ཞེ་ན། འདི་ལྟ་སྟེ་རྒྱལ་པོ་ཤིན་ཏུ་ཡང་ཟས་དང་སྐོམ་རྣམས་ལ་སྲེད་པའི་རང་བཞིན་ཅན་དུ་མི་བྱའོ། །དེ་ཅིའི་ཕྱིར་ཞེ་ན། རྒྱལ་པོ་ཤིན་ཏུ་ཟས་སྐོམ་གྱི་རང་བཞིན་ཅན་ནི་འཆུམས་ནས་གཡེང་བར་འགྱུར་རོ། །གསུས་པ་འགེངས་པར་བྱེད་པ་ལ་ཤིན་ཏུ་ཕྱོགས་པར་འགྱུར་རོ། །དེ་རང་བཞིན་གྱིས་ཉེ་བར་ཆགས་པར་གྱུར་ནས་ཕྱུགས་བཞིན་དུ་བློ་གཅིག་ཏུ་འགྱུར་རོ། །ཟས་དང་སྐོམ་གཉིས་ལས་མ་གཏོགས་པ་དོན་གཞན་རྣམས་ལ་དེའི་བློ་འཇུག་པར་མི་འགྱུར་རོ། །དེ་ལྟར་ཀུན་དུ་{{page:{number:1588,folio:252b,volume:70}}}ཆགས་པར་གྱུར་པའི་བློ་དང་སྤྱོད་པ་དང་ལྡན་པ་བློ་དེ་ལ་སོང་བར་གྱུར་པས་ཆོས་དང་ཆོས་མ་ཡིན་པ་དཔྱོད་པར་མི་བྱེད་དོ། །ཡུལ་འཁོར་རྗེས་སུ་སྒྲུབ་པར་མི་བྱེད་དོ། །ཡུལ་ལྗོངས་ཀྱི་དོན་དག་དཔྱོད་པར་མི་བྱེད་དོ། །རང་བཞིན་ལེགས་པར་བསྒོ་བར་མི་བྱེད་དོ། །བཀའ་བློན་པ་རྣམས་ཁུར་ལ་སྦྱོར་བར་མི་བྱེད་དོ། །དོན་དག་ལྕི་མོ་དང་ཡང་མོ་རྣམས་རྟོགས་པ་མ་ཡིན་ནོ། །དེ་རྟག་པར་ཡང་དོན་རྣམས་ལས་ཉམས་པར་འགྱུར་རོ། །དེ་ཡོངས་སུ་ཉམས་པ་ལས་ཀྱང་འབྱོར་བ་དམན་པར་འགྱུར་ལ་དེས་ཀྱང་ཟས་དང་སྐོམ་མིང་མེད་པར་འགྱུར་རོ། །དེ་དེ་ལས་ཡོངས་སུ་ཉམས་པར་གྱུར་པས་ཀྱང་འཇིག་རྟེན་པ་རྣམས་ཐམས་ཅད་ཀྱི་སྐྱུག་བྲོ་བའི་གནས་སུ་གྱུར་པ་མཆོག་ཏུ་དབུལ་བར་འགྱུར་རོ། །སྲེད་པའི་རྣམ་པར་གཡེང་བ་དེས་འཇིག་རྟེན་པའི་དོན་རྣམས་ཀྱི་ཡང་བར་དུ་གཅོད་པར་བྱེད་པར་འགྱུར་བ་ཡིན་པ་དང་། ཟས་དང་སྐོམ་ཉེ་བར་སྟེན་པར་གྱུར་པས་ཇི་ལྟར་འཇིག་རྟེན་ལས་འདས་པ་རྣམས་ལ་ཡང་རྣམ་པར་གཤེ་བར་གྱུར་པ་ཡིན་ནོ། །འདི་ལྟ་སྟེ་ཤིན་ཏུ་ཁོ་ན་ཡང་ཟས་སྐོམ་ལ་སྲེད་པར་གྱུར་པའི་རང་བཞིན་དང་ལྡན་པ་དེ་ལ་ཡིད་སོང་བར་གྱུར་པ་དེའི་ངང་ཚུལ་ཅན་དག་ནི་རྟག་པར་ཡང་རོའི་སྲེད་པས་ཀུན་ཏུ་ཁྲིད་པར་བྱེད་པས་ཡིད་མཉམ་པར་བཞག་པ་མ་ཡིན་པར་འགྱུར་རོ། །ལུས་སུ་གཏོགས་པའི་དྲན་པ་དག་མེད་པར་འགྱུར་རོ། །ཚོར་བར་གཏོགས་པ་ཡང་མེད་དོ། །སེམས་སུ་གཏོགས་པ་དག་ཀྱང་མེད་དོ། །ཆོས་སུ་གཏོགས་པ་དག་ཀྱང་མེད་དོ། །སྡུག་བསྔལ་དང་ཀུན་འབྱུང་དང་འགོག་པ་དང་ལམ་གྱིས་བསྡུས་པ་རྣམས་ཀྱང་མེད་དོ། །ཟས་དང་སྐོམ་ལ་གུས་པར་འགྱུར་བ་ལས་མ་གཏོགས་པ་འདི་དག་དོན་གཞན་རྣམས་འགའ་ཞིག་ལ་ཡང་བློ་ལས་སུ་རུང་བར་མི་འགྱུར་རོ། །དེ་ནི་དུད་འགྲོ་དང་རང་བཞིན་མཚུངས་པར་འགྱུར་བ་ཡིན་ནོ། །དེ་ཟས་དང་སྐོམ་གྱི་སྤྱོད་ཡུལ་རྣམས་ལས་ཟས་ལ་རྣམ་པར་སྤྱོད་པའི་བརྩོན་པ་དེ་དག་ལས་གྲོལ་བ་ནི་ལུས་ངག་གི་སྤྱོད་པས་བསྡུས་པ་དང་དབང་པོ་རྣམས་ཀྱང་ཡང་དག་པར་ཡོངས་སུ་སྨིན་པར་འགྱུར་རོ། །ཡང་དག་པའི་ལམ་རྣམས་སྤྱོད་པར་བྱེད་དོ། །དེའི་སེམས་ལས་སུ་རུང་བར་འགྱུར་{{page:{number:1589,folio:253a,volume:70}}}རོ། །ལུས་དང་སེམས་དང་ཚོར་བ་དང་ཆོས་རྣམས་དང་སྡུག་བསྔལ་དང་ཀུན་འབྱུང་དང་འགོག་པ་དང་ལམ་རྣམས་མ་ལུས་པ་ཤེས་པ་དང་ལྡན་པར་འགྱུར་རོ། །དེའི་ཡིད་ཤིན་ཏུ་མཉམ་པར་བཞག་པར་འགྱུར་བ་དང་སེམས་དང་དབང་པོ་རྣམས་ཀྱང་རབ་ཏུ་དང་བར་འགྱུར་རོ། །ཟས་དང་སྐོམ་དང་ལྡན་པའི་ལུས་ནི་ཡང་དག་པར་འགྱུར་ཏེ། ལུས་རང་བཞིན་དུ་གནས་པ་དང་སེམས་རང་བཞིན་དུ་གནས་པ་དང་། སེམས་རང་བཞིན་དུ་གནས་པར་གྱུར་པ་ཡིན་པ་གང་གི་ཕྱིར་ཡང་དགེ་བའི་ཆོས་རྣམས་བསམ་པར་ནུས་པ་ཡིན་ནོ། །དེའི་ཕྱིར་ན་རོ་ལ་སྲེད་པ་ལ་ཆེད་ཆེར་འགྱུར་བར་མི་བྱའོ། །གལ་ཏེ་ཟས་སམ་སྐོམ་མམ་ལུས་ལ་འཇུག་པར་བྱེད་པ་དེའི་ཚེ་འགྲངས་པ་ཙམ་དང་ཕན་པ་ཙམ་ཞིག་གོམས་པར་བྱས་པས་དེ་ལྟར་འདིའི་ཡིད་ལས་སུ་རུང་བ་དང་སེམས་མཉམ་པར་གཞག་པར་ཡང་འགྱུར་རོ། །སེམས་ཤིན་ཏུ་མཉམ་པར་བཞག་པར་གྱུར་པ་རྣམས་ནི་དགེ་བའི་ལས་ལ་དཔྱོད་པར་བྱེད་དོ། །དགེ་བའི་ལས་རྣམས་ཀྱི་མཐའ་ལ་སྤྱོད་པ་ནི་ལུས་ཞིག་པར་གྱུར་ནས་ཤི་བའི་འོག་ཏུ་ལས་དེ་དང་དེ་དག་གི་དྲི་ཙམ་གྱིས་ཀྱང་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་ཏེ་ལས་དེའི་རྒྱུ་དང་རྐྱེན་གྱིས་སོ། །ཆོས་གཞན་ཡང་རྒྱལ་པོས་བྱས་པར་བྱའོ། །འདི་ཡང་གང་ཞེ་ན། འདི་ལྟ་སྟེ་ལེགས་པར་སྤྱོད་པར་བྱ་བ་རྣམས་སེམས་པར་བྱེད་པའོ། །ལེགས་པར་བསམ་པར་བྱ་བ་རྣམས་སེམས་པར་བྱེད་པ་ཡང་གང་གི་ཕྱིར་འཇིག་རྟེན་འདི་དང་ཕྱི་མ་མ་ཡིན་ཡང་སེམས་ཅན་རྣམས་ཀྱི་དོན་སྒྲུབ་པར་བྱེད་དོ། །དེ་ཅིའི་ཕྱིར་ཞེ་ན། སེམས་ཀྱི་ཡོན་ཏན་ཡིན་པའི་ཕྱིར་ཏེ། གང་དག་གི་ས་འདི་དང་ཕ་རོལ་དུ་ཡང་ལེགས་པར་བསམ་པར་བྱ་བ་རྣམས་སེམས་པ་པོ་ནི་མཆོག་ཏུ་བདེ་བར་འགྱུར་རོ། །འོན་ཀྱང་སྐྱོན་རྣམས་རབ་ཏུ་གཞོམ་པར་བྱ་ཞིང་དེས་ལེགས་པར་བསམ་པར་བྱ་བ་རྣམས་བསམ་པར་བྱའོ། །ཡིད་ལ་ཡང་གཞག་པར་བྱའོ། །འདོད་ཆགས་ལ་སོགས་པའི་དྲི་མ་རྣམས་ཀྱང་རྟག་པར་ངན་སོང་དུ་རྣམ་པར་འཇུག་པར་བྱེད་པ་ཡིན་པར་བརྗོད་པར་བྱའོ། །འདོད་ཆགས་ལ་ནི་མི་སྡུག་པས་སོ། །ཞེ་སྡང་ལ་ནི་བྱམས་པས་སོ། །གཏི་{{page:{number:1590,folio:253b,volume:70}}}མུག་ལ་ནི་ཤེས་རབ་ཀྱིས་སོ། །དེ་ལ་དྲི་མ་རྣམ་པ་གསུམ་པོ་དེ་དག་རྣམས་ནི་ལེགས་པར་བསམ་པ་སེམས་པས་ཟད་པར་བྱ་བར་ནུས་སོ། །ངན་པར་བསམ་པ་སེམས་པར་བྱེད་པ་དེ་དག་རྣམས་ཀྱིས་ནི་མ་ཡིན་ནོ། །འཇིག་རྟེན་གྱི་ཆོས་རྣམས་ཀྱང་དེ་ཁོ་ན་བཞིན་དུ་ལེགས་པར་བསམ་པར་སེམས་པར་བྱེད་པ་རྣམས་ཀྱིས་འགྲུབ་པར་འགྱུར་རོ། །ངན་པར་བསམ་པ་སེམས་པར་བྱེད་པས་ནི་མ་ཡིན་ནོ། །དེའི་ཕྱིར་ཐམས་ཅད་ཀྱིས་གནས་སྐབས་ཐམས་ཅད་དུ་དོན་ཐམས་ཅད་ལེགས་པར་བསམས་ལ་བྱའོ། །དེ་ལས་འདིའི་དོན་ཀུན་འགྲུབ་པར་འགྱུར་བ་དང་། ཆོས་པའི་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་བདག་པོར་འགྱུར་ཏེ། ལས་བཟང་པོ་བྱས་པ་དེའི་རྒྱུ་དང་རྐྱེན་རྣམས་ཀྱིས་སོ། །ཆོས་གཞན་ཡང་རྒྱལ་པོས་མི་བྱའོ། །འདི་ཡང་གང་ཞེ་ན། འདི་ལྟ་སྟེ། དོན་ཐག་རིང་བར་གྱུར་པ་ཞེས་བྱ་བ་འཇིག་རྟེན་པའི་དོན་རྣམས་བསྒྲུབ་པ་དང་། འཇིག་རྟེན་ལས་འདས་པའི་ཡང་སྟེ་ཕན་པའི་དོན་གང་བྱེད་པར་གྱུར་པ་དང་། གཞན་དག་རྣམས་ཀྱང་བྱེད་པར་གྱུར་པ་ན་དུས་རིང་པོས་ཀྱང་བྱ་བར་མི་ནུས་པའོ། །དེ་དག་ལ་མི་བཟོད་པར་འགྱུར་རོ། །འདི་ལྟ་སྟེ་ནད་ཀྱིས་ཀྱང་མྱུར་བར་ཀུན་ཏུ་བཅོམ་པར་གྱུར་པ་ན། དོན་ཐག་རིང་བར་གྱུར་པའི་སྐྱོན་གྱིས་བསྒྲུབ་བྱར་གྱུར་པ་རྣམས་ཡང་བསྒྲུབ་བྱ་མ་ཡིན་པར་བྱས་ནས་ཆུད་གཟོན་པར་བྱེད་དོ། །དེ་བཞིན་དུ་དོན་གཞན་དག་དུ་མ་རྣམས་ཀྱང་མྱུར་བར་མ་བྱས་པས་དུས་གཞན་དུ་ཤིན་ཏུ་ཡང་བཟོད་པར་མི་ནུས་པར་འགྱུར་རོ། །དེ་ལྟར་ངེས་པར་ལེགས་པའི་ལམ་ཅུང་ཟད་ཙམ་ཡང་མེད་དེ། ནད་ལྟ་བུར་གྱུར་པའི་ཉོན་མོངས་པས་རྗེས་སུ་བཅོམ་པར་གྱུར་པས་ངན་སོང་དུ་འགྲོ་བར་འགྱུར་ཏེ། དོན་ཐག་རིང་བར་འགྱུར་བའི་སྐྱོན་གྱིས་ཡིན་ཏེ། དེའི་ཚེ་འཇིག་རྟེན་ལས་འདས་པའི་ལམ་ཅུང་ཟད་ཙམ་ཡང་མེད་དོ། །ལམ་རྣམས་རྗེས་སུ་ཉེ་བར་འཇོམས་པར་འགྱུར་བས་དུག་གི་མྱུག་གུ་དང་ཆ་འདྲ་བར་གྱུར་པ་རྣམ་པར་འཕེལ་བར་གྱུར་ནས་དུས་གཞན་དུ་རབ་ཏུ་འཕེལ་བར་ཞུགས་ནས་རྒྱུད་མ་རུངས་པར་སྲེག་པར་བྱེད་དེ། གང་གིས་སྲོག་ཆགས་{{page:{number:1591,folio:254a,volume:70}}}རྣམས་དམྱལ་བ་དང་ཡི་དགས་དང་དུད་འགྲོའི་སྐྱེ་བར་འགྱུར་བར་བྱེད་དོ། །དེའི་ཕྱིར་དོན་ཐག་རིང་བ་ནི་རྒྱལ་པོའམ་དེ་མ་ཡིན་པ་དགེ་སློང་རྣམས་སམ། ནོར་ཅན་རྣམས་སམ་འགའ་ཞིག་ལ་ཡང་སྙན་པ་མ་ཡིན་ནོ། །ཐམས་ཅད་ལ་ཤིན་ཏུ་བར་ཡང་བསྔགས་པ་མ་ཡིན་ནོ། །གང་ཡང་དོན་ཐག་རིང་བར་གྱུར་པ་མ་ཡིན་པ་དེ་དག་ནི་སྐྱོན་སྐྱེས་པར་གྱུར་པ་དག་སྐད་ཅིག་གི་དུས་དེར་སྒྱུར་བར་བྱེད་དོ། །གཏོང་བར་བྱེད་དོ། །ཀུན་ནས་འཇོམས་པར་བྱེད་དོ། །རབ་ཏུ་འཇོམས་པར་བྱེད་དོ། །རྩ་བ་ནས་རླག་པར་བྱེད་དོ། །དེས་སྐྱོན་དེ་དག་རྣམས་ཀུན་ནས་བཅོམ་པར་གྱུར་པས་མཐར་ཐུག་པར་བདེ་བར་འགྱུར་རོ། །སྐྱེས་བུ་འཇིག་རྟེན་པའིའམ་འཇིག་རྟེན་ལས་འདས་པའི་ལམ་ལ་ཡང་གནས་ནས་ཀུན་ཏུ་སྐྱེས་པའི་སྐྱོན་རྣམས་འཇོམས་པར་བྱེད་དོ། །དུག་གི་མྱུག་གུ་དང་འདྲ་བའི་སྐྱོན་ཡང་དུས་གཞན་དུ་འཕེལ་ནས་སྐྱོན་མང་པོར་འགྱུར་རོ། །དེའི་ཕྱིར་གང་དག་གིས་སྐད་ཅིག་དེ་ལ་སྐྱོན་རྣམས་གཞོམ་པར་བྱས་ལ་རིངས་པར་བྱས་ཏེ་ཡང་བདེ་ལེགས་ཀྱི་གནས་ལ་ལེགས་པར་སྦྱར་བར་བྱའོ། །མངོན་སུམ་དུ་འགྱུར་བའི་ལུས་ཞིག་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་བ་རྣམས་ལ་དབང་བར་འགྱུར་བ་ཡིན་ཏེ། དེས་སྔོན་བྱས་པའི་ལེགས་པར་བྱས་པའི་ལས་དེ་ཉིད་ཀྱི་རྒྱུ་དང་རྐྱེན་རྣམས་ལས་ཡིན་ནོ། །ཆོས་གཞན་ཡང་རྒྱལ་པོས་བྱ་བར་བྱའོ། །འདི་ཡང་གང་དག་ཞེ་ན། འདི་ལྟ་སྟེ་ཆོས་ཀྱིས་སྐྱེ་དགུ་རྣམས་བསྐྱང་བར་བྱའོ། །གང་གི་ཕྱིར་རྒྱལ་པོ་གང་དག་ཆོས་ཀྱིས་སྐྱེ་དགུ་རྣམས་བསྐྱང་བར་བྱའི་ཆོས་མ་ཡིན་པས་ནི་མ་ཡིན་ནོ། །ཆོས་ཀྱིས་ལྷག་པའི་རྒྱལ་པོའི་ཡང་བདག་དང་གཞན་ལ་ཕན་པར་བྱེད་པར་འགྱུར་རོ། །བདག་ལ་ཕན་པ་མ་ཡིན་པ་མི་བྱེད་དོ། །ཇི་སྲིད་དུ་ཚུལ་ཁྲིམས་དང་ལྡན་པར་འགྱུར་རོ། །ཚུལ་ཁྲིམས་དང་ལྡན་པར་གྱུར་པ་རྣམས་ནི་ཆོས་མ་ཡིན་པས་ནམ་ཡང་སྐྱེ་དགུ་སྐྱོང་བར་མི་བྱེད་དོ། །དེ་ལྟར་བདག་ལ་ཕན་པ་བྱེད་དོ། །ཇི་ལྟར་ཡང་གཞན་ལ་ཕན་པ་བྱེད་པ་ཡིན་ན། སྲོག་ཆགས་སུ་གྱུར་པ་གང་{{page:{number:1592,folio:254b,volume:70}}}དག་ཡང་ཆོས་པ་མ་ཡིན་ཞིང་ཆོས་ཀྱི་རྗེས་སུ་ཡོངས་སུ་འཇུག་པ་ཡང་མ་ཡིན་པ། དེ་དག་རྣམས་འདིས་བདེ་ལེགས་ལ་རབ་ཏུ་སྦྱོར་བར་བྱེད་དོ། །དེ་ལྟར་ཡང་དག་པར་སྐྱེ་དགུ་སྐྱོང་བར་བྱེད་པ་ཉིད་དུ་འགྱུར་རོ། །བསྐྱངས་པར་གྱུར་པ་ལས་ཀྱང་ཆོས་དང་དོན་དང་སྙན་པ་རྣམས་དང་ཡང་དག་པར་ལྡན་པར་འགྱུར་རོ། །རེ་ཞིག་དང་པོར་ཆོས་ཀྱིས་ནི་མཆོག་ཏུ་ངེས་པར་ལེགས་པ་ལ་ཡང་དག་པར་སྦྱོར་བར་གྱུར་པ་ཡིན་ན་ཇི་ལྟར་ན་ཆོས་མ་ཡིན་པ་དང་ཀུན་ནས་ལྡན་པར་གྱུར། རྒྱལ་པོ་དོན་དང་ཡང་དག་པར་ལྡན་པར་འགྱུར་ཏེ། ཇི་ལྟ་བུའི་དོན་གྱིས་ཞེ་ན། འདི་ལྟ་སྟེ། གང་གི་ཚེ་འབྲས་བུ་ངེས་པར་བྱས་ནས་ཟ་བའི་རྒྱལ་པོར་གྱུར་པ་ན་དྲུག་ཆ་ལེན་པར་བྱེད་པ་ཡིན་ལ་དེའི་ཚེ་སྐྱེ་དགུ་རྣམས་ཕུན་སུམ་ཚོགས་པར་བྱེད་པར་འགྱུར་རོ། །ལེགས་པར་ཡོངས་སུ་བསྐྱངས་པས་ཏེ་སྐྱེ་དགུ་ཕུན་སུམ་ཚོགས་པ་དེ་ཡང་རྒྱལ་པོའི་སེམས་དགའ་བའི་དབང་གིས་རྗེས་སུ་ཆགས་པར་གྱུར་ནས་སྒྲོལ་བར་བྱེད་པ་ཡིན་ནོ། །དེ་ལས་ཡོན་ཏན་གཉིས་པ་དང་ཡང་དག་པར་ལྡན་པ་ཕུན་སུམ་ཚོགས་པར་འགྱུར་བ་ནི་རྒྱལ་པོ་སྙན་གྲགས་དང་ཡང་དག་པར་ལྡན་པར་འགྱུར་རོ། །རྒྱལ་པོས་ཡང་དག་པར་སྐྱེ་དགུ་བསྐྱངས་པར་གྱུར་པ་ན་གྲོང་ཁྱེར་པ་གང་དག་རྗེས་སུ་ཆགས་པར་གྱུར་པ་དེས་ཕྱོགས་ཐམས་ཅད་དུ་སྙན་པ་སྒྲོགས་པར་བྱེད་པར་འགྱུར་རོ། །དེ་ལྟར་ཆོས་དང་དོན་དང་སྙན་པ་རྣམས་དང་ཡང་ལེགས་པར་ལྡན་པར་འགྱུར་རོ། །རྒྱལ་པོ་ལེགས་པར་སྐྱེ་དགུ་རྣམས་བསྐྱངས་པར་གྱུར་པ་ལས་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་བདག་པོར་འགྱུར་རོ། །དེས་སྔོན་བྱས་པའི་རྒྱུ་ལས་ཀྱི་རྣམ་པར་སྨིན་པ་ལས་ཡིན་ནོ། །ཡང་ཆོས་གཞན་རྒྱལ་པོའམ་གཞན་གྱིས་ཀྱང་རབ་ཏུ་བརྩོན་པ་མང་པོ་རྣམས་ཀྱིས་བྱ་བར་བྱ་སྟེ། འདི་ཡང་གང་ཞེ་ན། འདི་ལྟ་སྟེ་དགེ་བ་བཅུའི་ལས་ཀྱི་ལམ་རྣམས་བྱ་བའོ། །དེ་མ་ལུས་པ་རྣམས་ཀྱིས་ཀྱང་མཆོག་ཏུ་བདེ་བའི་རྣམ་པར་སྨིན་པ་དང་ལྡན་པར་འགྱུར་རོ། །དེ་ལ་དགེ་བའི་ལས་ཀྱི་ལམ་དེ་ཉིད་ཀྱང་རྣམ་པ་གསུམ་སྟེ། ལུས་ཀྱི་དང་ངག་གི་དང་ཡིད་ཀྱིའོ། །ལུས་{{page:{number:1593,folio:255a,volume:70}}}ཀྱི་རྣམས་ནི་སྲོག་གཅོད་པ་དང་མ་བྱིན་པར་ལེན་པ་དང་འདོད་པ་ལོག་པར་གཡེམ་པ་སྤོང་བའོ། །ངག་གི་རྣམས་ནི་རྫུན་དང་ཕྲ་མ་དང་ཚིག་རྩུབ་པོ་དང་འབྲེལ་བ་མེད་པར་བརྗོད་པ་སྤོང་བའོ། །ཡིད་ཀྱི་རྣམས་ནི་བརྣབ་སེམས་དང་གནོད་སེམས་དང་ལོག་པར་ལྟ་བ་རྣམས་སོ། །དེ་ལ་དེ་དག་ནི་ཇི་ལྟར་ལས་ཀྱི་ལམ་སྣ་ཚོགས་པ་རྣམས་སུ་གྱུར་པའི་མི་དགེ་བ་བཅུ་པོ་དེ་དག་རྣམས་ནི་མི་དགེ་བའི་ལས་ཀྱི་ལམ་ཞེས་བྱའོ། །ཤེས་རབ་ཇི་ལྟར་ཕྱིན་ཅི་མ་ལོག་པར་གྱུར་པའི་ཡང་དག་པའི་དགེ་བའི་ལམ་ཞེས་བྱ་བའི་མིང་ནི་ཤེས་རབ་དེ་ལ་བརྗོད་པ་ཡིན་ནོ། །ཤེས་རབ་དེ་དག་གང་ཡིན་པ་དེ་དག་གིས་ཀྱང་ཇི་ལྟ་བ་བཞིན་དུ་མྱ་ངན་ལས་འདས་པའི་མཐར་ཐུག་པར་འགྱུར་བ་ཡིན་ནོ། །མི་དང་ལྷ་རྣམས་འབྱུང་བར་འགྱུར་བ་གང་དག་ཇི་ལྟར་འདོད་པ་བཞིན་འགྱུར་ཏེ། དེ་དག་རྒྱལ་པོ་འདི་རང་ཉིད་ཀྱིས་འཛིན་པར་ནུས་པ་དང་། གྲོང་ཁྱེར་བ་རྣམས་ལ་ཡང་རྒྱལ་པོ་དེས་ཕ་དང་མ་དང་འདྲ་བར་འགྱུར་ཞིང་མྱ་ངན་ལས་འདས་པ་རབ་ཏུ་འཐོབ་པར་བྱེད་པ་དང་མཐོ་རིས་རབ་ཏུ་འཐོབ་པར་བྱེད་པ་ཡིན་ནོ། །དེའི་བསམ་པ་རྣམས་ཐམས་ཅད་མངོན་པར་འགྲུབ་པར་འགྱུར་རོ། །ལྷ་རྣམས་ཀྱིས་ཀྱང་འདི་དག་ལ་སྲུང་བར་འགྱུར་རོ། །འདི་ལ་མཚོན་ཆ་དང་མུ་གེས་བྱས་པའི་འཇིགས་པ་རྣམས་དང་ཡུལ་འཇིག་པར་འགྱུར་བ་ནམ་ཡང་འབྱུང་བར་མི་འགྱུར་རོ། །འདིའི་ཡུལ་དུ་དུས་སུ་ལོ་ཏོག་རྣམས་ཕུན་སུམ་ཚོགས་པར་འགྱུར་རོ། །འདིའི་ཡུལ་དུ་ཡང་དུས་སུ་ཟླ་བ་དང་ཉི་མ་དག་རབ་ཏུ་འོད་འབྱིན་པར་བྱེད་པ་དང་། དགོས་པ་ཐམས་ཅད་ཕུན་སུམ་ཚོགས་པར་འགྱུར་བ་དང་ཡུལ་ལྗོངས་རྣམས་ཕུན་སུམ་ཚོགས་པར་ཡང་འགྱུར་རོ། །རྒྱལ་པོ་དེ་ལེགས་པར་སྐྱེ་དགུ་རྣམས་བསྐྱངས་པར་གྱུར་ནས་དུས་རྣམས་ཡོངས་སུ་སྨིན་པར་གྱུར་ཏེ། མི་རྟག་པའི་རང་བཞིན་ཡིན་པས་གལ་ཏེ་རྣམ་པར་བྲལ་བར་གྱུར་ན་གང་གི་ཚེ་ལྷ་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ་དགེ་བའི་ལས་ཀྱི་རྣམ་པར་སྨིན་པ་གང་གིས་བདེ་བ་གང་དག་ལ་ཉེ་བར་ལོངས་སྤྱོད་པར་འགྱུར་བ་ཡིན་ན། དེ་ལ་མདོར་བསྡུ་ན་འཐབ་བྲལ་གྱི་ལྷར་སྐྱེ་བར་འགྱུར་བ་རྣམས་ལས། སྲོག་{{page:{number:1594,folio:255b,volume:70}}}གཅོད་པ་རྣམ་པར་སྤངས་པས་ནི་དམན་པ་དང་བར་མ་དང་ཁྱད་པར་དུ་འཕགས་པའི་ལྷ་རྣམས་ཚེ་རིང་བར་འགྱུར་རོ། །གཞན་ཡང་དེ་ཁོ་ན་བཞིན་དུ་ལྷའི་རིས་དྲུག་ཏུ་མ་བྱིན་པར་ལེན་པ་རྣམ་པར་སྤངས་པས་ནི་ནོར་བརྟན་པར་འགྱུར་ཏེ། རིན་པོ་ཆེ་བདུན་གྱི་རང་བཞིན་ཕུན་སུམ་ཚོགས་པར་འགྱུར་བའི་ནགས་དང་ཉེ་བའི་ནགས་དང་རིའི་རྩེ་མོ་སྣ་ཚོགས་པར་དགའ་བར་གྱུར་པ་རྣམས་ལའོ། །འདོད་པས་ལོག་པར་གཡེམ་པ་རྣམ་པར་སྤངས་པས་ནི་ཇི་སྲིད་དུ་འདི་ཤི་འཕོས་པར་མ་གྱུར་གྱི་བར་གྱི་དུས་དེ་སྲིད་དུ་ལྷ་མོ་རྣམས་ལྷའི་བུ་གཞན་དག་རྣམས་ལ་འཕོ་བར་མི་འགྱུར་རོ། །གསོན་བཞིན་དུ་ཡང་ལྷའི་བུ་གཞན་དག་རྣམས་ལ་ནམ་ཡང་ཀུན་ཏུ་འཕོ་བར་མི་འགྱུར་ཞིང་ཁྱུད་འཕྱང་ཡང་མི་བྱེད་ཀྱི་དེ་ཉིད་ཁོ་ན་ལ་གཟུགས་བཟང་བ་ཐམས་ཅད་ཀྱིས་གཟི་བརྗིད་ཐམས་ཅད་ཀྱིས་ཀྱང་ལྟ་བར་བྱེད་དོ། །གང་ཡང་འདོད་པ་ལོག་པར་གཡེམ་པ་ལེགས་པར་བསྲུངས་པ་མ་ཡིན་པ་དེ་དག་རྣམས་ཀྱི་ལྷ་མོ་རྣམས་ནི་གཞན་དག་ལ་འཕོ་བར་འགྱུར་ཏེ། སོ་སོ་དང་སོ་སོར་ལས་ཀྱི་རྣམ་པར་སྨིན་པ་རྣམས་རབ་ཏུ་སྟེར་བར་བྱེད་པ་ཡིན་ནོ། །དེ་ལྟར་ལུས་ཀྱིས་ལེགས་པར་སྤྱོད་པ་རྣམས་བསྲུངས་ཤིང་བསྟེན་ལ་བསྒོམས་ལ་ལན་མང་དུ་བྱས་པས་ནི་ལྷ་རྣམས་ཀྱི་ནང་དུ་སྐྱེ་བར་འགྱུར་བ་ཡིན་ནོ། །རྣམ་པར་སྨིན་པ་བདེ་བ་དང་ལྡན་པ་གཉིས་པར་གྱུར་པ་ངག་གི་རྣམ་པ་བཞིས་བསྟེན་ཅིང་བསྒོམས་ལ་ལན་མང་དུ་བྱས་པས་ལྷ་རྣམས་ཀྱི་ནང་དུ་སྐྱེའོ། །ལས་གང་གི་རྣམ་པར་སྨིན་པས་ལྷ་རྣམས་ཀྱི་ནང་དུ་སྐྱེས་ནས་བདེ་བ་གང་ལ་ལོངས་སྤྱོད་པ་ཡིན་ན། ངག་ལེགས་པར་བསྡམས་པ་རྣམས་ཀྱང་བཞིའོ། །དེ་ལ་རྫུན་རྣམ་པར་སྤངས་པས་ནི་གསལ་ཞིང་སྙན་ལ་ཟུར་ཐོན་པའི་ངག་ཏུ་འགྱུར་རོ། །རྟག་ཏུ་ཡང་ལེགས་པར་སྦྱར་བའི་མཆོག་གི་སྨྲ་བ་པོར་འགྱུར་ཏེ། གང་དང་གང་ཉིད་སྨྲ་བར་བྱེད་པ་ན་བདེ་བས་དེ་དང་དེ་ཁོ་ན་འདིས་ལྷན་ཅིག་ཏུ་རྗོད་པར་བྱེད་པ་ནི་ལྷ་འདི་དག་ལ་ཉེ་བར་གནས་པ་ཡིན་ཏེ། དེ་དག་གིས་རྫུན་ལེགས་པར་སྤངས་པ་ཡིན་པའི་ཕྱིར་རོ། །ཕྲ་མ་རྣམ་པར་སྤངས་པས་ནི་ཡུལ་ལྗོངས་རྣམས་འཇིག་པར་མི་འགྱུར་{{page:{number:1595,folio:256a,volume:70}}}རོ། །རྟག་ཏུ་ཡང་ཚིག་རྩུབ་པོ་དེ་དང་དེ་ཉིད་རྣམ་པར་སྤངས་པས་ནི་རྟག་ཏུ་སྙན་པའི་གླུ་དང་གར་དང་དགོད་པ་དང་འགྱིང་བག་དག་གི་སྒྲ་མཆོག་ཏུ་རྣ་བ་དང་ཡིད་འཕྲོག་པར་བྱེད་པ་རྣམས་ཐོས་སོ། །འབྲེལ་བ་མེད་པར་བརྗོད་པ་རྣམ་པར་སྤངས་པས་ནི་རྟག་ཏུ་ལྕེ་གཞལ་ཞིང་ལྗགས་ཕྱིན་པར་འགྱུར་རོ། །ལྷ་རྣམས་ཐམས་ཅད་ཀྱི་ཡིད་དུ་འོང་བར་འགྱུར་རོ། །དེ་ལྟར་ངག་གི་ལེགས་པར་སྤྱད་པའི་འབྲས་བུ་རྣམས་ལ་ལོངས་སྤྱོད་པར་བྱེད་དོ། །ལྷ་རྣམས་སུ་ལྷ་རྣམས་ཀྱི་ཡིད་ཀྱི་རྣམས་ཀྱང་གང་དག་གིས་འབྲས་བུ་རྣམས་གང་དག་ལ་ལོངས་སྤྱོད་པར་བྱེད་ན། བརྣབ་སེམས་རྣམ་པར་སྤངས་པས་ནི་འདིའི་འདོད་པ་རྣམས་ཐམས་ཅད་སེམས་བསྐྱེད་པ་ཙམ་ཉིད་ན་ཉེ་བར་འདུ་བར་འགྱུར་རོ། །དེས་ཐོབ་པ་རྣམས་ཀྱང་ངེས་པར་ཉམས་པར་མི་འགྱུར་རོ། །ལྷ་གཞན་འགའ་ཞིག་གིས་ཀྱང་དང་དུ་ལེན་པར་བྱེད་པར་འདོད་པ་ཡང་མ་ཡིན་ཏེ། དེས་ན་བརྣབ་སེམས་རྣམ་པར་སྤངས་པ་དེ་དག་རྣམས་ཀྱི་དེ་ལྟར་འགྱུར་བ་ཡིན་གྱི་རྣམ་པར་སྨིན་པ་འདི་གཞན་རྣམས་ཀྱི་ནི་མ་ཡིན་ནོ། །གནོད་སེམས་རྣམ་པར་སྤངས་པ་རྣམས་ཀྱི་ཡང་གནོད་སེམས་སྤངས་པས་ནི་ལྷའི་སྐྱེ་བོ་རྣམས་ཐམས་ཅད་དང་འཐུན་པར་འགྱུར་རོ། །གཟུགས་མཆོག་དང་ཡང་ལྡན་པར་འགྱུར་རོ། །ལོག་པར་ལྟ་བ་རྣམ་པར་སྤངས་པས་ནི་འདི་ལ་ཅུང་ཟད་ཅིག་ཀྱང་གཞན་མུ་སྟེགས་པ་རྣམས་ཀྱིས་རྩོད་པ་དོན་དུ་གཉེར་བར་མི་བྱེད་དོ། །ཇི་ལྟ་བ་ཉིད་དུ་རབ་ཏུ་སེམས་པ་དེ་ཁོ་ན་བཞིན་དུ་ཕུན་སུམ་ཚོགས་པར་འགྱུར་རོ། །གཞན་དུ་འགྱུར་བ་ནི་མེད་དོ། །འདོད་བཞིན་དུ་ཡང་འདོད་པ་རྣམས་ཀྱིས་སྟོང་པར་ནི་ནམ་ཡང་ཅུང་ཟད་ཅིག་ཀྱང་མི་འགྱུར་རོ། །དེ་ལ་མདོར་བསྡུས་ནས་དེ་ལྟར་དགེ་བ་བཅུའི་ལས་ཀྱི་ལམ་རྣམས་ཀྱིས་རྣམ་པར་སྨིན་པ་རྣམས་སོ་སོར་བཤད་པ་ཡིན་ནོ། །སྦྱིན་པའི་ཁྱད་པར་གྱིས་ནི་ལོངས་སྤྱོད་ཀྱི་ཁྱད་པར་རྣམས་འབྱུང་བར་འགྱུར་རོ། །ཤེས་རབ་ཀྱི་ཁྱད་པར་གྱིས་ནི་ཐམས་ཅད་ཀྱང་ཆེས་ཁྱད་པར་དུ་འཕགས་པར་འགྱུར་ཏེ། གང་གི་ཕྱིར་བདེ་བ་རྣམས་ཐམས་ཅད་ནི་ཤེས་རབ་ཀྱི་རྩ་བ་ལས་ཡིན་ནོ། །བདེ་བ་མ་ཡིན་པ་རྣམས་ནི་སྲིད་པའི་རྨོངས་པ་སྔོན་དུ་འགྲོ་བ་ཅན་ཡིན་{{page:{number:1596,folio:256b,volume:70}}}ནོ། །སེམས་ཀྱི་དབང་གིས་དང་དུས་ཀྱི་དབང་གིས་དང་དངོས་པོའི་དབང་གིས་དང་ལྷག་པར་མོས་པའི་དབང་གིས་ཀྱང་རུང་སྟེ། དགེ་བའི་ལས་ཀྱི་ལམ་རྣམས་ལས་གལ་ཏེ་ཤེད་ན་གཅིག་གིས་ཀྱང་ལྷར་སྐྱེ་བར་འགྱུར་རོ། །མྱ་ངན་ལས་འདས་པ་ཡང་འཕེན་པར་བྱེད་ན་སེམས་ཅན་རྣམས་ལྷ་རྣམས་སུ་སྐྱེ་བར་འགྱུར་བ་ལ་ལྟ་ཅི་སྨོས། དེ་ལ་དེ་ལྟར་ལས་ཀྱི་རྣམ་པར་སྨིན་པ་འདི་ནི་མཆོག་ཏུ་ཕྲ་བར་གྱུར་པ་ཡིན་ཏེ། དེ་གང་གིས་མི་ཤེས་པ་དེ་དག་རྣམས་ནི་ལས་རྣམ་པར་སྨིན་པ་རྣམས་ལ་ཡང་ཀུན་ཏུ་རྨོངས་པར་འགྱུར་ལ། དེ་ཀུན་ཏུ་རྨོངས་པས་ཀྱང་དམྱལ་བར་ཉེ་བར་རྒྱུག་པར་འགྱུར་རོ། །དེ་ལ་ཇི་སྐད་དུ་བཤད་པའི་དགེ་བ་བཅུའི་ལས་ཀྱི་ལམ་དེ་དག་རྣམས་ལ། རྒྱལ་པོ་གང་ཞིག་གིས་ཇི་སྐད་བཤད་པ་བཞིན་དུ་སྤྱོད་པར་བྱེད་པ་ནི། འདིའི་ཡུལ་འཁོར་རྣམས་དང་གྲོང་ཁྱེར་རྣམས་དེས་དབང་དུ་བྱེད་པར་འགྱུར་བ་ཡིན་ནོ། །རྒྱལ་པོ་དེ་ལུས་ཞིག་ནས་ཤི་བའི་འོག་ཏུ་ཡང་ལས་དེ་དག་རྣམས་ཀྱི་རྣམ་པར་སྨིན་པས་མཐོ་རིས་བདེ་འགྲོའི་འཇིག་རྟེན་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །ཆོས་གཞན་ཡང་རྒྱལ་པོས་རྗེས་སུ་བསྒྲུབ་པར་བྱའོ། །འདི་ཡང་གང་ཞེ་ན། འདི་ལྟ་སྟེ། རྒྱུ་དང་འབྲས་བུ་ལ་ལེགས་པར་བལྟའོ། །རྒྱུ་དང་འབྲས་བུ་རྣམས་ལ་ལེགས་པར་ལྟ་བར་བྱེད་པའི་རྒྱལ་པོའམ་བློན་པོ་རྣམས་ཀྱང་རུང་སྟེ། ཀུན་ཏུ་རྨོངས་པར་མི་འགྱུར་རོ། །ལས་རྣམས་དང་ལས་ཀྱི་རྣམ་པར་སྨིན་པ་རྣམས་ལ་ཡང་རྟག་ཏུ་མཉམ་པར་བཞག་པའི་བློར་འགྱུར་ཞིང་། ཡུལ་རྣམས་ལ་བག་མེད་པས་འཇུག་པར་ཡང་མི་འགྱུར་རོ། །དེ་ལ་རྒྱུ་བྱ་བའི་མིང་ནི་འབྲས་བུའི་ས་བོན་ནོ། །རྐྱེན་ནི་ནམ་ཟླའི་དུས་ཚོད་དང་ས་གཞི་ཚོགས་པའོ། །དེ་གལ་ཏེ་དེ་རྒྱུ་རྣམས་ལ་སྐུར་པ་མི་འདེབས་པ་དང་རྐྱེན་རྣམས་ལ་སྐུར་པ་མི་འདེབས་པ་དེ་ནི་རྒྱུ་དང་འབྲས་བུ་དག་གི་དེ་ཁོ་ན་ཉིད་མཐོང་བ། སྡིག་པའི་ལས་རྣམས་ལ་སྤྱོད་པར་མི་བྱེད་དོ། །ཇི་ལྟ་བ་དེ་ཁོ་ནས་ས་བོན་དང་། མྱུག་གུ་དག་རྒྱུ་རྐྱེན་དུ་གཏོགས་པ་གང་ཡིན་པ་དེ་ཁོ་ན་བཞིན་དུ་ལས་དང་ལས་ཀྱི་འབྲས་བུ་རྣམ་པར་སྨིན་པ་རྣམས་ལ་ཡང་ཀུན་དུ་རྨོངས་པར་མི་འགྱུར་རོ། །དེ་ལ་{{page:{number:1597,folio:257a,volume:70}}}སྐྱེ་བའི་ལམ་དུ་གྱུར་པའི་དགེ་བ་དང་མི་དགེ་བའི་ལས་རྣམས་ཀྱིས་ནི་རྣམ་པ་སྣ་ཚོགས་པའི་བདེ་བ་དང་སྡུག་བསྔལ་རྣམས་འཁོར་བ་ནས་འཁོར་བར་རབ་ཏུ་འབབ་པར་འགྱུར་བ་ཡིན་ཏེ། སྲོག་ཆགས་རྣམས་ཀྱི་རྒྱུད་དེས་བསྡུས་པ་ནས་བཟུང་ནས་དམྱལ་བ་དང་ཡི་དགས་དང་དུད་འགྲོའི་འགྲོ་བ་རྣམས་དང་ལྷ་དང་མི་རྣམས་སུ་ཁམས་གསུམ་དུ་གཏོགས་པ་རྣམས་ཀྱི་འདུ་བྱེད་དུ་འགྱུར་བ་རྣམ་པ་གསུམ་པོ་དགེ་བ་རྣམས་དང་མི་དགེ་བ་རྣམས་དང་མི་གཡོ་བ་རྣམས་ཀྱིས་སོ། །དེ་ཡང་དགེ་བའི་ལས་ཀྱི་འདུ་བྱེད་ཀྱི་རྒྱུ་རྣམས་ཀྱིས་ནི་ལྷ་རྣམས་དང་མི་རྣམས་སུའོ། །མི་དགེ་བ་ལས་ནི་དམྱལ་བ་རྣམས་སུའོ། །མི་གཡོ་བ་རྣམས་ཀྱིས་ནི་གཟུགས་དང་གཟུགས་མེད་པའི་ཁམས་དག་ཏུའོ། །ཁམས་རྣམ་པ་གསུམ་དུ་གཏོགས་པ་དེ་དག་རྣམས་ལ་ཡང་རྒྱལ་པོ་གང་ཞིག་རྒྱུ་ཙམ་དེ་ཁོ་ན་ཉིད་དུ་མཐོང་བ་དེ་ནི་འཁོར་བའི་འབྲོག་དགོན་པ་རྣམས་སུ་རྨོངས་པར་མི་འགྱུར་རོ། །དེ་ལྟར་རེ་ཞིག་འདུས་བྱས་འདི་དག་རྣམས་ཐམས་ཅད་མདོར་བསྡུས་པ་ནི་འདི་ལྟ་སྟེ་རྒྱུ་དང་འབྲས་བུའོ། །རྒྱུ་དང་འབྲས་བུ་ཀུན་ནས་མཐོང་བའི་རྒྱལ་པོ་ནི་སྐྱོན་རྣམས་ཀྱིས་མི་འཇོམས་སོ། །ཉེས་པའི་འཇིགས་པ་རྣམས་ཀྱིས་འཇིགས་པས་མི་དགེ་བའི་ལས་དག་མི་བྱེད་དོ། །དགེ་བ་ཡང་རྟག་ཏུ་བྱེད་པར་འགྱུར་རོ། །དེ་ནི་ལུས་ཞིག་པར་གྱུར་ནས་མཐོ་རིས་བདེ་འགྲོའི་འཇིག་རྟེན་པ་རྣམས་ཀྱི་ལྷར་སྐྱེ་བར་འགྱུར་རོ། །དེ་ལ་ཡིད་ལ་འཇུག་པར་བྱེད་པ་རྣམས་ཐམས་ཅད་ཀྱི་མཆོག་ནི་འདི་ལྟ་སྟེ། རྐྱེན་ལེགས་པར་མཐོང་བ་ཞེས་བྱ་བའོ། །དེའི་ཕྱིར་ན་ཆོས་འདི་དག་རབ་ཏུ་བརྩོན་པས་རྒྱལ་པོས་གཟུང་བར་བྱ་བ་ཡིན་ནོ། །འདི་ལྟ་སྟེ་རྒྱུ་དང་རྐྱེན་རྣམས་ལ་ལེགས་པར་བལྟ་བའོ། །ཆོས་གཞན་ཡང་རབ་ཏུ་བརྩོན་པ་དུ་མས་རྒྱལ་པོས་བྱའོ། །འདི་ཡང་གང་ཞེ་ན། འདི་ལྟ་སྟེ་ལྷ་དག་མཆོད་པར་བྱའོ། །འདིར་ལེགས་པར་བྱས་པའི་ལས་ཀྱི་མཐའ་ལ་སྤྱད་པའི་ལྷ་རྣམས་ནི་ལེགས་པར་བྱ་བའི་ལས་རྣམས་ལ་གྲོགས་སུ་རང་དབང་དུ་འགྲོ་བར་འགྱུར་རོ། །དགེ་བའི་ཆོས་རྣམས་ལ་ཡང་བར་ཆད་བྱེད་པར་མི་འགྱུར་རོ། །ཉིན་མོ་དང་མཚན་མོར་ཡང་འདི་{{page:{number:1598,folio:257b,volume:70}}}དག་མཆོད་པས་མཆོད་པར་བྱེད་པ་རྣམས་ལ་ནི། ལས་རྣམས་ཐམས་ཅད་ལ་ཡང་ལྷན་ཅིག་རང་དབང་དུ་འགྱུར་རོ། །རྨི་ལམ་ཡང་བཟང་པོ་དང་ངན་པ་མྱོང་བར་འགྱུར་བ་རྣམས་ངེས་པར་ལེགས་པར་སྟོན་པར་འགྱུར་རོ། །ཡུལ་ལྗོངས་འཇིག་པར་འགྱུར་བ་ཡང་འདི་དག་གིས་སྲུང་བར་བྱེད་དོ། །དགེ་བའི་ལས་རྣམས་རྟག་ཏུ་སྐུལ་བར་བྱེད་དོ། །འདི་ལྟ་སྟེ། དགེ་བ་དག་ལ་སོ་སོར་ངེས་པར་འཇུག་པར་བྱེད་པ་ན་འདི་དག་གིས་ཉིན་མོ་དང་མཚན་མོར་ཡང་སྲུང་བར་བྱེད་དོ། །ཕ་དང་མ་བཞིན་དུ་ཐབས་དུ་མས་དགེ་བར་བྱེད་པའི་ལྷ་མཆོད་པར་བྱ་བར་འོས་པ་ཡང་ཡིན་ནོ། །དེའི་ཕྱིར་ན་རྒྱལ་པོས་རྟག་ཏུ་ལྷ་དག་མཆོད་པར་བྱ་བ་ཡིན་ཏེ། ཆོས་དང་ལྡན་པའི་ཆོ་ག་དག་གིས་དང་མངོན་པར་འདོད་པ་རྣམས་དང་དམ་ཚིག་གིས་དང་སྡིག་པའི་ལས་རྣམས་དང་རྣམ་པར་བྲལ་བས་དེང་འཚེ་བ་མེད་པ་དང་ལོག་པར་ལྟ་བ་ཅན་གྱི་ཡི་དམ་གྱིས་མ་ཡིན་པ་དང་། འགྲོ་བ་ཐམས་ཅད་ཀྱི་ལས་དང་སྡུག་བསྔལ་བྱེད་པ་པོར་གྱུར་པའི་རྒྱུ་དེ་དང་བློ་དེ་དག་དང་ཇི་ལྟ་བར་བྲལ་བར་གྱུར་པ་དེ་ལྟར་ལྷ་དག་མཆོད་པར་བྱའོ། །གྲོགས་བྱེད་པའི་ཡོན་ཏན་རྣམས་ཀྱིས་དེ་ལྟར་མཆོད་པར་བྱེད་པའི་རྒྱལ་པོ་ནི་དོན་དག་ལས་ཡོངས་སུ་ཉམས་པར་མི་འགྱུར་རོ། །རྒྱུ་དང་འབྲས་བུ་ལ་སྐུར་པ་མི་འདེབས་སོ། །ལོག་པར་ལྟ་བ་དང་ལྡན་པར་མི་འགྱུར་རོ། །རྟག་ཏུ་ཡང་མཆོད་པར་བྱ་བར་འགྱུར་རོ། །ལུས་ཞིག་ནས་ཀྱང་ལས་དེའི་རྒྱུ་དང་རྐྱེན་དག་གིས་བདེ་འགྲོ་མཐོ་རིས་ཀྱི་འཇིག་རྟེན་གྱི་ལྷ་རྣམས་ལས་འཐབ་བྲལ་གྱི་ནང་དུ་སྐྱེས་ནས་འཐབ་བྲལ་གྱི་ལྷ་རྣམས་ཀྱི་རྒྱལ་པོར་འགྱུར་རོ། །ཆོས་གཞན་ཡང་རྒྱལ་པོས་བྱ་བར་བྱའོ། །འདི་ཡང་གང་ཞེ་ན་འདི་ལྟ་སྟེ། ལེགས་པར་སྐྱེ་དགུ་རྣམས་བསྐྱང་བར་བྱའོ། །རྒྱལ་པོས་ཡང་དག་པར་སྐྱེ་དགུ་སྐྱོང་བར་བྱེད་པ་ནི་ཆོས་བྱེད་ཆོས་ཀྱི་རྗེས་སུ་འཇུག་པར་གྱུར་པ་མ་དང་ཕ་དང་མཚུངས་པར་མི་འཇིགས་པ་སྦྱིན་པར་བྱེད་པ་ཡིན་ནོ། །འཇིགས་པ་རྣམས་ཐམས་ཅད་ལས་དེས་མི་འཇིགས་པ་སྦྱིན་པར་བྱེད་པས་ཉིན་དང་མཚན་དུ་ཡང་དགེ་བའི་ཆོས་རྣམས་ཀྱི་ཆུ་ཀླུང་རབ་ཏུ་འཇུག་པར་འགྱུར་བའི་ཕྱིར་{{page:{number:1599,folio:258a,volume:70}}}རབ་ཏུ་རྒྱས་པར་འགྱུར་རོ། །འདི་ལ་གྲོང་ཁྱེར་པ་རྣམས་ཐམས་ཅད་རྗེས་སུ་ཆགས་པར་འགྱུར་བ་དང་རྗེས་སུ་ཆགས་པའི་ཡིད་ཅན་དེ་དག་རྣམས་ལས་དེར་ནོར་རྣམས་རྙེད་པར་འགྱུར་བ་དང་སྙན་པ་ལ་ཡང་སྦྱོར་བར་བྱེད་དོ། །ཉིན་དང་མཚན་དུ་ཡང་འདིའི་བདེ་བ་སེམས་པར་བྱེད་དོ། །དེ་དེ་ལྟར་ཞུགས་པར་གྱུར་པའི་རྒྱལ་པོ་ནི་སེམས་ཅན་རྣམས་ཐམས་ཅད་ལ་ཕན་པར་རབ་ཏུ་ཞུགས་པས་ན་དབང་སྒྱུར་བ་ཡང་རབ་ཏུ་འཕེལ་བར་འགྱུར་ཏེ། མངའ་ཐང་འཕེལ་བར་གྱུར་པ་གང་ཡིན་པ་དེ་དག་གིས་ཡང་དག་པ་ཇི་ལྟ་བ་བཞིན་དུ་ལོ་ཏོག་རྣམས་སྐྱེ་བར་འགྱུར་རོ། །ལེགས་པ་ཉིད་དུ་སྐྱེ་དགུ་རྣམས་ཀྱང་འཕེལ་བར་འགྱུར་རོ། །གྲོང་ཁྱེར་དེ་འཕེལ་བར་གྱུར་པས་ཀྱང་ཕྱིར་ཞིང་ཡང་རྒྱལ་པོ་དེ་ཉིད་མངོན་པར་འཕེལ་བར་བྱེད་དོ། །དེ་ལྟར་རྒྱལ་པོ་དེས་སྐྱེ་དགུ་རྣམས་བསྐྱངས་པར་གྱུར་པ་ན་ཆོས་དང་ནོར་དང་སྙན་གྲགས་དང་ཡང་རྟག་ཏུ་ཡང་དག་པར་ལྡན་པར་འགྱུར་རོ། །ལེགས་པར་ལྡན་པས་ཕྱིར་ཞིང་ཡང་རྒྱལ་འབངས་རྣམས་སྐྱོང་བར་བྱེད་དོ། །དེ་རྟག་ཏུ་སྐྱེ་དགུ་རྣམས་ལ་ཕན་པར་འདོད་པ་དང་། གནོད་སེམས་མེད་པ་དང་། བརྣབ་སེམས་མེད་པར་འགྱུར་བས་ཀྱང་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་པ་རྣམས་ལས་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་བ་ཡིན་ཏེ། དེས་སྔོན་བྱས་པའི་རྒྱུ་དང་རྐྱེན་རྣམས་ཀྱིས་སོ། །རྒྱལ་པོ་ཆོས་བྱེད་ཆོས་ཀྱི་རྗེས་སུ་ཀུན་ནས་འཇུག་པས་ཆོས་གཞན་ཡང་བྱ་བར་བྱའོ། །འདི་ཡང་གང་ཞེ་ན། འདི་ལྟ་སྟེ། བུ་དང་བུ་མོ་ཡང་དག་པ་ཇི་ལྟ་བའི་བདེ་བས་འཛིན་པའོ། །བུ་དང་བུ་མོ་ཡང་ཡང་དག་པའི་བདེ་བས་འཛིན་པར་བྱེད་པར་འགྱུར་བའི་རྒྱལ་པོའམ་རྒྱལ་པོའི་བློན་པོ་ལ་ཡང་རུང་སྟེ། རྣམ་པ་དུ་མའི་བསོད་ནམས་ཆེན་པོ་རྒྱུན་མི་འཆད་པར་རབ་ཏུ་འཕེལ་བར་འགྱུར་རོ། །གང་འདི་ལ་གྱུར་པ་རྣམས་དེ་དག་ལ་འགྱུར་བར་བྱེད་པ་དང་། རྣམ་པ་གང་དག་གིས་ཡིན་པ་དང་། ཡོད་པ་རྣམས་ཀྱང་ཇི་སྲིད་ཀྱི་བར་དུ་དང་། དུས་གང་གི་ཚེ་ན་ཡོད་པ་དེ་དག་རྣམས་ཀྱང་དེ་བཞིན་དུ་དེས་དེ་ལ་ཐམས་ཅད་ནས་སྟེར་བར་བྱེད་པ་སྟེ། རྫས་དང་ཟས་དང་སྐོམ་དང་གོས་དང་ཡོངས་སུ་འཁྱུད་པ་དང་སྙན་པར་སྨྲ་བ་{{page:{number:1600,folio:258b,volume:70}}}དང་ཡིད་ཆེས་པར་བྱ་བ་དང་དགའ་བར་བྱ་བ་དང་མི་འཇིགས་པ་སྦྱིན་པ་རྣམས་ཀྱང་ཤུགས་བཏོན་ནས་རབ་ཏུ་སྦྱིན་པར་བྱེད་དོ། །བུ་རྣམས་དང་བུ་མོ་རྣམས་ལས་གང་དག་བསོད་ནམས་ཆེན་པོ་འབྱུང་བར་འགྱུར་ཏེ། རྣམ་པ་དུ་མར་བསོད་ནམས་ཆེན་པོར་ཁྱིམ་ནས་ཀུན་ཏུ་འབྱུང་བར་འགྱུར་བ་འདི་ནི་བུ་དང་བུ་མོ་ལེགས་པར་འཛིན་པ་ཞེས་བྱ་བ་གང་ཡིན་པ། བཀྲེན་པས་ཟིལ་གྱིས་མནན་པར་མ་གྱུར་པ་དང་། འདོད་པས་གཟིར་བར་མ་ཡིན་པས་ཀྱང་བུ་དང་བུ་མོ་རྣམས་ལ་སྙིང་རྗེ་དང་ལྡན་པར་གྱུར་པའོ། །དེའི་རྫས་བྱིན་པར་གྱུར་ནས་གསོད་པ་ལས་བསྲུངས་པ་རྣམས་ཀྱི་དྲུང་ན་ཡང་ཆེས་ལྷག་པར་འགྱུར་རོ། །དེའི་ཕྱིར་ན་གང་དག་དད་པས་རབ་ཏུ་འབྱུང་བར་མི་ནུས་པ་དེ་དག་རྣམས་ཀྱིས་བུ་དང་བུ་མོ་རྣམས་ཡང་དག་པར་བདེན་པས་གཟུང་བར་བྱའོ། །གང་ཡང་ནུས་པ་དང་ལྡན་པར་གྱུར་ཀྱང་བཀྲེན་པར་གྱུར་པས་ནུས་པ་ཇི་ལྟ་བ་བཞིན་དུ་བུ་དང་བུ་མོ་རྣམས་འཛིན་པར་མི་བྱེད་པ་དེ་ནི་ཁྱིམ་པ་ཡང་མ་ཡིན་ལ་དགེ་སློང་ཡང་མ་ཡིན་ནོ། །དེའི་ཕྱིར་ན་ཟང་ཟིང་གི་སྦྱིན་པས་སྦྱིན་པ་ལ་ལེགས་པར་སྦྱར་བར་བྱ་བ་དང་། ཚུལ་ཁྲིམས་ལ་ཀུན་ནས་གོམས་པར་བྱ་བས་ཀྱང་རྒྱལ་པོའམ་རྒྱལ་པོའི་བློན་པོ་རྣམས་ཀྱིས་ཀྱང་རུང་སྟེ། བུ་དང་བུ་མོ་ཚུལ་ཁྲིམས་ལ་རབ་ཏུ་དགོད་པར་བྱའོ། །སྦྱིན་པ་དག་གཏོང་དུ་གཞུག་པར་བྱའོ། །ཤེས་རབ་ལ་གོམས་པར་བྱེད་དུ་གཞུག་གོ། །ཡང་དག་པའི་བདེ་བས་ཡོངས་སུ་བསྐྱང་བར་བྱ་བ་དང་། རྗེས་སུ་བསྐྱངས་པའི་དབང་དུ་བྱས་ནས་ལྷག་མ་རྣམས་ཀྱིས་རིམ་གྱིས་ནུས་པ་ཇི་ལྟ་བ་བཞིན་དུ་སྟེ། དེ་ལྟར་བྱེད་པར་གྱུར་པའི་རྒྱལ་པོའམ་རྒྱལ་པོའི་བློན་པོ་དེ་དག་རྣམས་ཀྱང་རུང་སྟེ། ཤིན་ཏུ་རིང་དུ་བདེ་བར་འཚོའོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་པ་རྣམས་ལས་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། དགེ་བའི་ལས་དེ་དག་གི་རྒྱུ་དང་རྐྱེན་རྣམས་ཀྱིས་སོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པ་དུ་མར་བྱ་བ་རྣམས་ལ་འདི་ལྟ་སྟེ། ཤེས་རབ་ལ་ཅི་ནས་ཀྱང་གོམས་པར་བྱ་བའི་རང་བཞིན་ཅན་ཉིད་དོ། །ཤེས་རབ་ལ་གོམས་པར་བྱ་བ་ཞེས་བྱ་བ་ནི་སྡུག་བསྔལ་{{page:{number:1601,folio:259a,volume:70}}}ཐམས་ཅད་ཀུན་ནས་འཇོམས་པར་བྱེད་པ་འཁོར་བ་ཐམས་ཅད་ལས་ངེས་པར་འབྱུང་བའི་རྒྱུར་གྱུར་པའི་ཕྱིར་ན། དེ་ལ་ཅི་ནས་ཀྱང་རྒྱལ་པོས་གོམས་པར་བྱ་བ་ཡིན། ཤེས་རབ་ཞེས་བྱ་བ་ཡང་། གང་གི་ཕྱིར་མུན་པ་ཆེན་པོར་ཀུན་ནས་ལྟུང་བའི་སྡུག་བསྔལ་དུ་མའི་མུན་པར་འཐོམས་པར་གྱུར་པ་རྣམས་ལ་རབ་ཏུ་གསལ་བར་བྱེད་པའི་མར་མེ། འཁོར་བའི་དབུལ་པོ་རྣམས་ཀྱི་ནོར། མིག་མེད་པར་གྱུར་པ་རྣམས་ཀྱི་མིག །སྟོབས་མེད་པ་རྣམས་ཀྱི་སྟོབས་དང་། གྲོགས་མེད་པ་རྣམས་ཀྱི་གྲོགས་དང་། སྐྱོབ་པ་དང་མི་ལྡན་པ་རྣམས་ཀྱི་སྐྱོབ་པར་བྱེད་པ་དང་། ནད་ཀྱིས་ཤིན་ཏུ་གཟིར་བའི་སྲོག་ཆགས་འདི་དག་རྣམས་ཀྱི་ནི་སྨན་ནོ། །ལམ་མེད་པ་ལ་རབ་ཏུ་གནས་པ་རྣམས་ཀྱི་ནི་ལམ་སྟོན་པར་བྱེད་པའོ། །འཁོར་བའི་དགོན་པར་རབ་ཏུ་ཞུགས་པར་གྱུར་པས་སྲེད་པས་ཀུན་ནས་གདུངས་པ་རྣམས་ཀྱི་ནི་ཤིན་ཏུ་བར་ཡང་བསིལ་བར་གྱུར་པའི་ཆུ་རྣམ་པ་དུ་མ་རྣམས་སོ། །འཁོར་བའི་བཙོན་རར་ཀུན་ནས་བསྡམས་པ་རྣམས་ཀྱི་ངེས་པར་འབྱིན་པའི་རྒྱུར་གྱུར་པའོ། །གཉེན་བཤེས་མེད་པ་རྣམས་ཀྱི་ཕན་པར་བྱེད་པའི་གཉེན་ནོ། །མིག་ལྡོངས་པ་རྣམས་ཀྱི་རབ་རིབ་དང་རྣམ་པར་བྲལ་བར་བྱེད་པའི་མིག་གོ། །གསོད་པར་བྱེད་པའི་ཡུལ་དང་དུས་རྣམས་སུ་སྟོབས་དང་ལྡན་པའི་གྲོགས་པོའོ། །གཤིན་རྗེའི་ཕོ་ཉ་རྣམས་ཉེ་བར་གནས་པའི་འཆི་བའི་དུས་ན་སྟོབས་དང་ལྡན་པའི་གྲོགས་པོ་རྣམས་གང་གིས་ངན་འགྲོའི་འཇིགས་པ་རྣམས་ཐམས་ཅད་ལས་ཀུན་ཏུ་འདྲེན་པར་བྱེད་པའོ། །བགྲོད་དཀའ་བ་རྣམས་དང་ངམ་གྲོག་རྣམས་དང་གཡང་ས་རྣམས་ལས་ལག་པས་འདོན་པར་བྱེད་པའི་སྟོབས་དང་ལྡན་པའི་གྲོགས་པོ་རྣམས་གང་གིས་བདེ་བ་རྣམས་ཐམས་ཅད་འཐོབ་པར་བྱེད་པའོ། །ཀུན་ནས་ཚིག་པར་གྱུར་པའི་སྐྱེས་བུ་རྣམས་ཀྱི་རིན་ཐང་མེད་པའི་གོས་རྣམས་སོ། །ཚུལ་ཁྲིམས་འཆལ་པའི་མེའི་འཇིགས་པའི་ཚ་བས་གདུངས་པ་རྣམས་ཀྱི་ཤིན་ཏུ་ཆེ་བའི་ཡལ་ག་དུ་མ་རྣམས་ཀྱིས་ཀུན་ནས་ཁྱབ་པར་གྱུར་པའི་བསིལ་བའི་གྲིབ་མ་འཇིགས་པ་མེད་པ་དང་ལྡན་པ་ལ་ཡལ་ག་དུ་མ་སྟུག་པོར་གྱུར་པ་ཡལ་ག་ཕྲེའུ་དང་། ཆིའུ་གཞོན་ནུ་དང་འདབ་མ་དང་ཟེ་བ་དང་ལྡན་པའི་ལྗོན་ཤིང་སྐྱེ་{{page:{number:1602,folio:259b,volume:70}}}བོ་རྣམས་ཐམས་ཅད་ཀྱི་མིག་དང་རེག་པ་ན་ཤིན་ཏུ་དགའ་བར་འགྱུར་བ་ཡིན་ནོ། །དེའི་ཕྱིར་ན་ཡང་ཤེས་རབ་ནི་ཆེས་ཤིན་ཏུ་ལྷག་པར་གྱུར་པ་ཡིན་ནོ། །ཀྱེ་ཧོ་འཇིག་རྟེན་ཕ་རོལ་དང་འདི་དང་གཞན་ལ་ཡང་རུང་སྟེ། སྐྱེ་དགུ་རྣམས་ལ་ཐོག་མ་མེད་པའི་དུས་ནས་རབ་ཏུ་འཇུག་པར་གྱུར་པའི་རྒྱུར་གྱུར་པ་རྣམ་པ་དེ་ལྟ་བུ་གཞན་ནི་ཡོད་པ་མ་ཡིན་ནོ། །ཤེས་རབ་ཀྱིས་ནི་ཇི་ལྟ་བ་བཞིན་དུ་གཅིག་ཏུ་ཡོན་ཏན་དང་ལྡན་པ་དང་དེ་ཡོངས་སུ་ཤེས་པར་བྱ་བའི་ཚུལ་ཇི་ལྟ་བར་གོམས་པར་བྱ་བ་ལས་ལམ་དམ་པ་རྟོགས་པར་འགྱུར་ཞིང་། ལེགས་པར་རྣམ་པར་སྤྱད་ནས་སེམས་ལ་རབ་ཏུ་བཞག་སྟེ། མཐའ་མར་ལྷན་ཅིག་ཀུན་དུ་བསྐྱོད་པ་དང་། གཅིག་ཏུ་ངེས་པ་དང་དེ་རྣམ་པ་དུ་མར་རྣམ་པར་ཤེས་པར་བྱ་བ་ཡིན་པ་དང་། དང་པོ་དང་བར་དང་ཐ་མར་ཆེས་མཛེས་པར་གྱུར་པ་བྲིས་པ། ངོ་བོ་ཉིད་ཀྱི་ལམ་ལེགས་པར་སྟོན་པར་བྱེད་པའོ། །དེ་དག་ཉིད་ནི་མངོན་པར་འདོད་པའི་དོན་ཐམས་ཅད་ལ་གཅིག་ཏུ་ཆགས་པ་མེད་པར་མྱ་ངན་ལས་འདས་པའི་གྲོང་ཁྱེར་ལེགས་པར་སྟོན་པ་པོ་དེ་ནི་རྟག་ཏུ་གོམས་པར་བྱའོ། །དེ་ནི་ཡུན་རིང་དུ་རྒྱལ་སྲིད་ལ་ལོངས་སྤྱོད་པར་གྱུར་པ་དང་གྲོང་ཁྱེར་པ་རྣམས་ཀྱང་འདི་ལ་རྗེས་སུ་དགའ་བར་འགྱུར་རོ། །ཡུལ་གཞན་རྣམས་ཀྱི་རྒྱལ་པོས་ཀྱང་གཞོམ་པར་མི་ནུས་སོ། །དུས་ཡུན་རིང་དུ་འཚོ་བར་འགྱུར་བ་དང་སྡུག་བསྔལ་ཡང་འབྱུང་བར་མི་འགྱུར་རོ། །བདེ་བ་རྣམས་ལ་ཡང་དུས་རིང་དུ་ཉེ་བར་ལོངས་སྤྱོད་པར་བྱེད་པ་དེས་བདེ་བ་ནས་བདེ་བ་འཐོབ་པར་འགྱུར་རོ། །ལུས་ཀྱང་ཞིག་པར་གྱུར་ནས་ཤི་བའི་འོག་ཏུ་ཡང་མཐོ་རིས་བདེ་འགྲོའི་འཇིག་རྟེན་ལས་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་ཏེ། དེས་སྔོན་བྱས་པའི་ལས་རྣམས་ཀྱི་རྒྱུའི་རྣམ་པར་སྨིན་པའི་རྐྱེན་གྱིས་སོ། །ཡང་ཆོས་གཞན་དག་རྒྱལ་པོས་རབ་ཏུ་བརྩོན་པ་ཐམས་ཅད་ཀྱིས་བྱ་བར་བྱའོ། །འདི་ཡང་གང་ཞེ་ན། འདི་ལྟ་སྟེ། ཡུལ་གྱིས་འཁྲིད་པར་འགྱུར་བ་དེ་ལྟར་མི་བྱའོ། །རྒྱལ་པོ་གང་ཞིག་ཡུལ་རྣམས་མཆོག་ཏུ་བྱེད་པར་གྱུར་པ་རྣམ་པ་ཐམས་ཅད་དུ་དགེ་ལེགས་སུ་འོས་པའི་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ཀྱིས་ཀུན་ཏུ་ཕྲོགས་པའི་རྒྱལ་པོ་ནི་ཐབས་རྣམས་{{page:{number:1603,folio:260a,volume:70}}}ཐམས་ཅད་ཀྱིས་ཀྱང་དགེ་བར་བྱ་མི་ནུས་སོ། །རྣམ་པ་དེ་ལྟ་བུ་དག་གིས་ཡུལ་རྣམས་ཀྱང་དག་པའི་བདེ་བས་ཡོངས་སུ་སྐྱོང་བར་མི་འགྱུར་རོ། །བདག་ཉིད་ཀྱང་ཡུལ་དེ་དག་རྣམས་ལ་མཆོག་ཏུ་བྱེད་པར་ཡང་མི་འགྱུར་ཞིང་བློ་དེ་ལ་སོང་བར་གྱུར་པས་ཀྱང་ཆོས་དང་ནོར་དང་སྙན་པ་རྣམས་ལས་ཀྱང་ཡོངས་སུ་ཉམས་པར་འགྱུར་རོ། །ཡོངས་སུ་ཉམས་པ་ལས་ནི་མི་འཐུན་པའི་རྒྱལ་པོ་གཞན་གྱིས་མངོན་པར་འཚེ་བར་བྱེད་དོ། །དེ་དེས་མངོན་པར་གཙེས་པ་ལས་ནི་དེའི་གྲོང་ཁྱེར་བ་རྣམས་དགའ་བ་དང་རྣམ་པར་བྲལ་བར་གྱུར་ནས་རྒྱལ་སྲིད་འཆོར་བར་འགྱུར་རོ། །སྡུག་བསྔལ་ཆེན་པོ་རྣམས་སུ་ཡང་ལྷུང་ནས་སྲོག་ཀྱང་ངམ་བརྒྱ་ལ་ན་སྟེ་མེད་པར་འགྱུར་རོ། །དེའི་ཕྱིར་ན་ཡུལ་རྣམས་ལ་ཆེད་ཆེར་འགྱུར་བར་མི་བྱའོ། །གང་ཡང་རྒྱལ་པོ་ཡུལ་རྣམས་ལ་ཆེད་ཆེར་བྱེད་པ་མ་ཡིན་པ་དང་རང་གི་ཆོས་ཡོངས་སུ་སྐྱོང་བར་བྱེད་པ་དང་། སེམས་ཀྱང་ཤིན་ཏུ་མཉམ་པར་བཞག་པ་དག་ནི་སྒྲ་དང་རེག་བྱ་དང་རོ་དང་གཟུགས་དང་དྲི་རྣམས་ཀྱིས་ཀུན་ནས་འཁྲིད་པར་མི་འགྱུར་རོ། །དེ་ལྟར་རྒྱལ་པོ་དེས་སྐྱེ་དགུ་རྣམས་བསྐྱངས་པར་གྱུར་པ་ན་ཆོས་དང་ནོར་དང་སྙན་གྲགས་དང་ཡང་རྟག་ཏུ་ཡང་དག་པར་ལྡན་པར་འགྱུར་རོ། །ལེགས་པར་ལྡན་པས་ཕྱིར་ཞིང་ཡང་རྒྱལ་འབངས་རྣམས་སྐྱོང་བར་བྱེད་དོ། །དེ་རྟག་ཏུ་སྐྱེ་དགུ་རྣམས་ལ་ཕན་པར་འདོད་པ་དང་། གནོད་སེམས་མེད་པ་དང་བརྣབ་སེམས་མེད་པར་གྱུར་པས་ཀྱང་ལུས་ཞིག་ནས་མཐོ་རིས་བདེ་འགྲོའི་འཇིག་རྟེན་པ་རྣམས་ལས་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་འགྱུར་བ་ཡིན་ཏེ་དེས་སྔོན་བྱས་པའི་རྒྱུ་དང་རྐྱེན་རྣམས་ཀྱིས་སོ། །ཡང་ཆོས་གཞན་ཡང་རྒྱལ་པོས་མི་བྱ་བར་གྱུར་པ་འདི་ཡང་གང་ཞེ་ན། འདི་ལྟ་སྟེ་གདུལ་དཀའ་བ་རྣམས་ཡུལ་དུ་འཛིན་པར་མི་བྱེད་དོ། །གང་ཡང་རྒྱལ་པོར་གྱུར་ནས་གདུལ་དཀའ་བའི་སྡིག་པའི་ལས་ཅན་ཚུལ་ཁྲིམས་འཆལ་པ་རྣམས་ཡུལ་དུ་འཛིན་པར་བྱེད་པ་ན་དེ་ནི་དུས་མི་རིང་བ་ཉིད་ན་དེས་བྱས་པར་གྱུར་པའི་སྐྱོན་ཆེན་པོ་ཀུན་ཏུ་ལྟུང་བར་འགྱུར་རོ། །སྐྱོན་ཆེན་པོ་དེ་དག་རྣམས་ཀྱིས་ཀྱང་ཡུལ་ལྗོངས་འཇིགས་པར་འགྱུར་བ་དང་། མངའ་བྱེད་རྣམས་ལས་ཡང་{{page:{number:1604,folio:260b,volume:70}}}ཡོངས་སུ་ཉམས་པར་འགྱུར་རོ། །ལོ་ཏོག་རྣམས་ཀྱང་སྨིན་པར་མི་འགྱུར་རོ། །ལས་ཀྱི་མཐའ་དག་མེད་པར་འགྱུར་རོ། །ལེགས་པར་སྐྱེ་དགུ་རྣམས་སྐྱོང་བར་ཡང་མི་བྱེད་དོ། །དེ་ལ་སྐྱེ་དགུ་འདོད་ཆགས་དང་བྲལ་བར་འགྱུར་རོ། །གདུལ་དཀའ་བ་རྣམས་ཡུལ་དུ་འཛིན་པར་བྱེད་པ་ཡིན་པའི་ཕྱིར་ན་ཡུལ་ན་གནས་པའི་ལྷ་དག་ཀྱང་རྗེས་སུ་བརྩེ་བར་མི་འགྱུར་རོ། །གདུལ་དཀའ་བ་རྣམས་ཀྱིས་ནི་གང་གི་ཕྱིར་སྐྱེ་བོ་མཆོག་ཏུ་དུལ་བ་རྣམས་ཀྱང་གདུལ་དཀའ་བར་བྱེད་པ་ཡིན་ཏེ། ཐམས་ཅད་ཀྱང་བསྟེན་གྲོགས་ཀྱི་དབང་གིས་ཡིན་པའི་ཕྱིར་ན་ཡོན་ཏན་དང་ལྡན་པར་གྱུར་པ་རྣམས་ཐམས་ཅད་དང་གཞན་དང་སྟེན་གྲོགས་བྱས་པར་གྱུར་པ་ལས་ཆུད་འཛའ་བར་འགྱུར་རོ། །དེའི་ཕྱིར་ན་རྒྱལ་པོས་གདུལ་དཀའ་བ་རྣམས་ཀུན་ཏུ་གཟུང་བར་མི་བྱའོ། །གང་ཡང་སྐྱེས་བུ་ངན་པ་གདུལ་བར་དཀའ་བ་སྡིག་པ་ཀུན་ཏུ་སྤྱོད་པ་འཛིན་པར་མི་བྱེད་པ་དེ་དག་ལ་ནི་སྐྱོན་ཇི་ལྟར་བཤད་པ་དེ་དག་རྣམས་མི་འབྱུང་ངོ་། །ཡང་དག་པར་སྐྱེ་དགུ་རྣམས་སྐྱོང་བར་བྱེད་དོ། །སྐྱེས་བུ་ཆོས་བྱེད་མ་ཡིན་པ་རྣམས་ནི་འདིའི་ཡུལ་ན་གནས་པར་ཡང་མི་བྱེད་དོ། །དེ་སྐྱེས་བུ་ཆོས་པ་རྣམས་དང་ལྡན་པས་ཆོས་མ་ཡིན་པ་རྣམས་ལ་དགའ་བར་ཡང་མི་བྱེད་དོ། །ཆོས་པ་ཆོས་ཀྱི་རྗེས་སུ་འཇུག་པར་དེའི་ཡིད་ལ་བསམས་པ་འདི་དག་རྣམས་ཐམས་ཅད་ཕུན་སུམ་ཚོགས་པར་འགྱུར་རོ། །འདིའི་ཡུལ་ཡང་འཇིག་པར་མི་འགྱུར་རོ། །དོན་མ་ཡིན་པ་གཞན་ཡང་འབྱུང་བར་མི་འགྱུར་རོ། །རྒྱལ་པོ་དེ་ཆོས་ཁོ་ནའི་སྐྱབས་དང་ཆོས་ཁོ་ནའི་གྲོགས་དང་གཞི་དེ་ཉིད་ཀྱིས་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་མངའ་བདག་ཏུ་ལས་དེའི་རྒྱུ་དང་རྐྱེན་རྣམས་ཀྱིས་འགྱུར་རོ། །ཆོས་གཞན་ཡང་རྒྱལ་པོས་རབ་ཏུ་བརྩོན་པར་གྱུར་པས་བྱེད་པ་ན་ཆོས་དང་ལེགས་པར་ལྡན་པས་ཡིན་གྱི་འདི་ལ་ཡང་རང་བཞིན་ཆགས་པ་དང་ལྡན་པས་ནི་མ་ཡིན་ནོ། །འདི་ཡང་གང་ཞེ་ན་འདི་ལྟ་སྟེ། བྲན་རྣམས་ལ་རང་གི་ཁྱིམ་དུ་ལོངས་སྤྱོད་པར་བྱེད་པ་ད་ལྟར་གྱུར་པའི་ས་གཞི་དང་ནོར་སྦྱིན་པར་སྦྱིན་པ་རྣམས་རྒྱལ་པོ་གང་གིས་བྲན་གང་ལ་{{page:{number:1605,folio:261a,volume:70}}}འདིའི་ཁྱིམ་དུ་རིགས་པ་ཡིན་པ་རྣམས་དེས་དེ་རང་ལ་སྟེར་བར་བྱེད་དོ། །དེ་ལ་རང་བཞིན་གྱིས་མི་དགའ་བར་མི་བྱེད་དོ། །བྲན་རྣམས་དང་ཕན་ཚུན་དུ་དགའ་རངས་པར་བྱེད་པ་ཡང་མ་ཡིན་ནོ། །འདི་དག་རྣམས་ལ་ཡིད་འབྱུང་བར་མི་བྱེད་དོ། །བགོ་བཤའ་བྱེད་པའི་དབང་དུ་བྱས་ནས་གནས་ནས་གཡོ་བར་ཡང་མི་འགྱུར་རོ། །རྟོག་པར་ཡང་མི་བྱེད་པའི་རྒྱལ་པོ་ནི་ཤིན་ཏུ་ལེགས་པར་གནས་པ་རྣམས་ཀྱིས་ཀྱང་གནས་པ་ཡིན་ནོ། །འདི་ནི་ཉོ་ཚོང་གི་བྱ་བའི་ཡུལ་རྣམས་ལ་ཡང་འཇུག་པར་མི་བྱེད་དོ། །སྟོབས་དང་ལྡན་པར་གྱུར་ན་ཡང་སྟོབས་ཆུང་བ་རྣམས་ཅི་ནས་ཀྱང་འཚེ་བར་མི་བྱེད་དོ། །ཆོས་རྣམས་ལ་འདོད་པ་ཅན་ཡང་མ་ཡིན་ནོ། །ཆོག་ཤེས་ཅན་ཡིན་པ་ཡང་ཇི་ལྟར་རང་གི་ལས་ཀྱིས་བྱས་པ་རྣམས་ཀྱིས་ཆོག་ཤེས་སོ། །ཡུལ་ལྗོངས་རྣམས་སུ་ཡང་དུས་མ་ཡིན་པར་ལྷས་ཆར་མི་འབེབས་སོ། །དུས་མ་ཡིན་པར་ཉི་མ་རབ་ཏུ་ཚ་བར་མི་འགྱུར་རོ། །མུ་གེ་འབྱུང་བར་མི་འགྱུར་རོ། །མཚོན་ཆ་འཁྲུག་པར་མི་འགྱུར་རོ། །ཀླུ་རྣམས་ཀུན་ནས་འཁྲུག་པར་མི་འགྱུར་རོ། །ལྷ་དག་གིས་ཡུལ་དེ་ཡོངས་སུ་སྤངས་པར་གྱུར་ནས་ཡུལ་གཞན་རྣམས་སུ་ཉེ་བར་འགྲོ་བར་མི་འགྱུར་རོ། །ཡུལ་དེ་ཡང་ལྷ་གཞན་དག་གིས་སྟོངས་པར་བྱས་ནས་རླག་པར་མི་བྱེད་དོ། །མི་རྣམས་དང་ལྷ་རྣམས་ཀྱང་མི་རྣམས་ཀྱི་སྟོབས་ཀྱིས་འཕེལ་བར་བྱེད་པ་ཡིན་ནོ། །དེ་ལ་དེ་ལྟར་སྐྱོན་དག་རྗེས་སུ་རྟོགས་པར་བྱས་ལ་རྒྱལ་པོས་མི་སྡིག་ཅན་རྣམས་གཟུང་བར་མི་བྱའོ། །གང་ཡང་དགེ་བ་སྤྱོད་པར་བྱེད་པ་སྤྱོད་པ་རྣམས་ཀྱི་མཆོག་ཆོས་བྱེད་ཀྱི་མཆོག་ཏུ་གྱུར་པ་རྣམས་ཡུལ་དུ་འཛིན་པར་བྱེད་པའི་ཡུལ་དེ་དག་རྣམས་ཐམས་ཅད་ནི་ལྷས་ཡོངས་སུ་སྐྱོང་བར་བྱེད་དོ། །འཛིན་པར་བྱེད་དོ། །འཛིན་པར་བྱེད་པའི་རྒྱུ་མཚན་གྱིས་ཀྱང་ལྷའི་ཚོགས་དང་ཉེ་བའི་ཡུལ་ལ་ལྷ་གཞན་རྣམས་ཀྱིས་དེར་བར་ཆད་བྱ་བར་མི་ནུས་སོ། །ཡུལ་དེ་ལ་ཡང་སྲུང་བར་འགྱུར་རོ། །རྒྱལ་པོ་དེ་ཡང་རྒྱས་པར་འགྱུར་བ་དེའི་ཕྱིར་ཡུལ་དུ་སྦྱིན་པ་དག་ནི་གཏོང་བར་བྱེད་ལ། བསོད་ནམས་དག་ཀྱང་བྱེད་དོ། །ཚུལ་ཁྲིམས་སྲུང་བར་བྱེད་དོ། །ཤེས་པ་དང་{{page:{number:1606,folio:261b,volume:70}}}ལྡན་པར་འགྱུར་རོ། །དེ་དེ་ལྟར་ཤིན་ཏུ་ལེགས་པ་དང་ཡང་དག་པར་ལྡན་པར་གྱུར་པའི་རྒྱལ་པོ་ཆོས་བྱེད་ཀྱི་མཆོག་ནི་འཇིག་རྟེན་འདིར་ཡང་མཆོག་ཏུ་མཛེས་པར་འགྱུར་ལ་ལུས་ཞིག་ནས་ཤི་བའི་འོག་ཏུ་ཡང་མཐོ་རིས་བདེ་འགྲོའི་འཇིག་རྟེན་ལས་འཐབ་བྲལ་བའི་ལྷ་རྣམས་ཀྱི་མངའ་བདག་ཏུ་འགྱུར་རོ། །རྒྱལ་པོ་གང་དག་ཆོས་སུམ་ཅུ་རྩ་ལྔ་པོ་དེ་དག་རྣམས་འཛིན་པར་བྱེད་པ་ནི། དེ་དག་གིས་ཀྱང་ལེགས་པར་གཟུང་བར་འགྱུར་རོ། །དེ་ནི་ཡོན་ཏན་རྣམས་ཐམས་ཅད་ཕུན་སུམ་ཚོགས་པར་འགྱུར་རོ། །དེ་ལ་འདི་ནི་བདེ་བ་ནས་ཀྱང་ཆེས་བདེ་བའི་གནས་སུ་འགྱུར་རོ། །དེ་ནས་དེའི་ཚེ་ནམ་མཁའ་ལྡིང་གི་རྒྱལ་པོ་དུས་བཟངས་དེ་གཙུག་ཏོར་ཅན་གྱིས་གསུངས་པའི་ཚིགས་སུ་བཅད་པ་རྣམས་བརྗོད་པ་ཇི་ལྟར། གང་གི་སྐྱེ་བོ་གཙང་མའི་འཁོར། །ཆོས་ལ་སྤྱོད་པ་དབང་པོ་ཐུལ། །རྒྱལ་པོ་ཆོས་བྱེད་བློ་ལྡན་དེ། །མཐོ་རིས་འཇིག་རྟེན་སྐྱེ་བ་ཡིན། །དུས་ནི་ངེས་པར་བྱེད་པ་གང་། །ཆོས་ཀྱིས་ཡོངས་སུ་ལོངས་སྤྱོད་ཅིང་། །འདོད་པ་ལས་གྲོལ་རྒྱལ་པོ་དེ། །འཐབ་བྲལ་རྣམས་ལས་ལྷག་པར་འགྱུར། །བཟོད་ལྡན་སྙན་པའི་ངག་ཅན་གང་། །ཁྲོ་དང་རྒོད་པའང་རྣམ་སྡོམ་པ། །དེས་ནི་ས་ཆེན་བསྐྱང་བྱས་ནས། །ལྷ་འདི་རྣམས་ཀྱི་གཙོ་བོར་འགྱུར། །དག་པ་ཕྱོགས་སུ་ལྷུང་མིན་པ། །གྲོགས་དང་གྲོགས་མིན་གྱིས་མི་འཇོམས། །རྒྱལ་པོ་ཤིན་ཏུ་མཉམ་རྒྱལ་ཕྱིར། །ལྷ་ཡི་འཇིག་རྟེན་དག་ཏུ་རུང་། །རྒན་པོ་ལྷ་ལ་སྤྲོ་བ་ཆེ། །བླ་མ་མཆོད་པ་པོ་ཉིད་དང་། །བརྐམ་ཆགས་མེད་དང་བརྟན་པོའི་བློ། །ལྷ་རྣམས་ནང་ན་ལྷང་ངེའོ། །ཕ་ཡིས་སྔོན་ནི་བྱིན་པ་དང་། །དེ་ཉིད་སླར་ཡང་སྟེར་བ་གང་། །འབྱུང་པོ་རྣམས་ཀྱང་མི་འཚེ་བ། །དེ་ནི་ལྷར་ནི་སྐྱེ་བར་འགྱུར། །སྦྱིན་དང་ཚུལ་ཁྲིམས་རྟག་ཏུ་བསྒྲིན། །ཆོས་སྨྲ་བ་དང་དབང་པོ་ཐུལ། །རྒྱལ་དེས་ས་འདི་ལེགས་བཟུང་ནས། །ལྷ་ཡི་འཇིག་རྟེན་ས་བདག་འགྱུར། །ཆོས་པ་མིན་པ་འཛིན་མི་བྱེད། །ཆོས་པ་ལ་ཡང་དགའ་བར་བྱེད། །དེ་ནི་ཆོས་ཚུལ་ཀུན་དག་པས། །ལྷ་རྣམས་ཀྱི་ནི་མངའ་བདག་འགྱུར། །རྒྱལ་པོ་བུད་མེད་དབང་མི་འགྲོ། །རྟག་ཏུའང་བཟང་པོ་{{page:{number:1607,folio:262a,volume:70}}}རྣམས་ཀྱི་དབང་། །དྲི་མེད་བློ་གྲོས་སྦྱངས་པ་སྟེ། །ལྷ་ཡི་འཇིག་རྟེན་དག་ཏུ་སྐྱེ། །ཐམས་ཅད་ཚིག་ནི་འཛིན་མི་བྱེད། །འཛིན་བྱེད་བཟང་པོ་རྣམས་ཀྱི་ཚིག །བདུད་རྩི་དེ་ཉིད་ལེགས་འཐུང་བ། །ལྷ་ཡི་རྒྱབ་ཏུ་གནས་པ་པོ། །སྙན་གྲགས་ལ་ནི་འདོད་བྱེད་ཅིང་། །རྫས་ཉིད་ལ་ནི་འདོད་ལྡན་མིན། །འདོད་པའི་དྲི་མ་ལས་གྲོལ་ཏེ། །འཐབ་བྲལ་རྣམས་ཀྱི་མངའ་བདག་འགྱུར། །ལོག་པར་ལྟ་བའི་བློ་མིན་ཞིང་། །དེ་ཉིད་ཀུན་དུ་ལྟ་ལ་དགའ། །ཤིན་ཏུ་ལྟ་དག་མི་གཡོ་བ། །འཐབ་བྲལ་རྣམས་ལས་ལྷག་པར་འགྱུར། །སྦྱིན་དང་ཚུལ་ཁྲིམས་རྟག་ཏུ་ལྡན། །ཤེས་རབ་ཀྱིས་ཀྱང་རྟག་དེ་འགྲོ། །མ་ལུས་ས་ཆེན་རྣམ་རྒྱལ་དེ། །ཕྱི་མར་ལྷ་ཡི་མངའ་བདག་འགྱུར། །རྣ་བ་སྤྲོ་བ་བྱེད་པའི་མཆོག །ངག་ནི་སྙན་པར་གྱུར་པ་ཡིས། །རབ་ཏུ་ཚིམ་བྱེད་ས་བདག་ནི། །ཐ་མར་ལྷ་རྣམས་དག་ཏུ་སྐྱེ། །ངག་གི་སླུ་བ་མེད་པ་གང་། །ལྷུན་པོ་བཞིན་དུ་མི་གཡོ་བ། །བདེན་པའི་ཐེམ་སྐས་ལ་འཛེགས་ནས། །ཐ་མར་དེ་ནི་ལྷ་རྣམས་ནང་། །གཞིས་རྣམས་ལ་ནི་འཕེལ་འགྲིབ་ཏུ། །གློ་བུར་དུ་ནི་མི་བྱེད་གང་། །མཆོག་ཏུ་སྒོ་བྱེད་རྒྱལ་པོ་དེ། །ངེས་པར་ལྷ་ཡི་འཇིག་རྟེན་གནས། །མི་ཡི་ཁྱད་པར་དེ་ཉིད་ཤེས། །སྟོབས་དང་སྟོབས་མིན་ཤེས་པ་གང་། །དེ་ནི་བློ་སྟོབས་ལེགས་ལྡན་པས། །འཐབ་བྲལ་རྣམས་ཀྱི་བདག་པོར་འགྱུར། །གང་ཡང་ཁམས་གསུམ་ཕ་རོལ་གྱུར། །འདིར་ནི་དཀོན་མཆོག་གསུམ་ཞེས་བརྗོད། །མི་བདག་གང་གིས་དེ་མཆོད་པ། །དེ་ནི་ལྷ་ཡི་ནང་དུ་སྐྱེ། །དུས་ངེས་པ་ནི་ལེགས་པར་སྟོན། །སྐྱེ་དགུ་རྣམས་ལ་ཕན་པར་དགའ། །རྒྱགས་དང་ཉམ་ང་བྲལ་བ་ཡི། །དེ་ནི་ལྷ་རྣམས་བདག་པོར་དྲན། །གཉིད་ཀྱི་དྲི་མ་ལས་རྣམས་གྲོལ། །འདུ་འཛིའི་སྐྱོན་ནི་ཡོངས་སུ་སྤངས། །ཤེས་རབ་སྤྱོད་ཡུལ་ཡང་དག་ལྡན། །ངེས་པ་ཁོ་ནར་ལྷ་ཉིད་ཡིན། །ལེ་ལོའི་སྐྱོན་དང་བྲལ་བ་དང་། །རྟག་ཏུ་བརྟན་པ་ཕ་རོལ་གནོན། །དེས་ནི་ཉེས་པའི་ཚོགས་བཅོམ་ནས། །ཕ་རོལ་ཏུ་དེ་མཐོ་རིས་འགྲོ། །གང་ཞིག་གྲོགས་{{page:{number:1608,folio:262b,volume:70}}}པོ་བརྟན་པ་དང་། །རྟག་ཏུ་ལས་ནི་བྱེད་རྣམས་ཀྱི། །དམ་པའི་གྲོགས་ཀྱིས་ལེགས་ཡོངས་བསྐོར། །རྒྱལ་པོ་ལྷ་ཡི་བདག་པོར་འགྱུར། །གང་གིས་གཡོ་སྒྱུ་ཅན་མི་སྟེན། །གཡོ་སྒྱུ་ཅན་ནི་སྤངས་པས་ཀྱང་། །དེ་ནི་བསྒྲུབ་བྱའི་ཡུལ་ལས་གྲོལ། །ལྷ་རྣམས་ལས་ནི་ལྷག་པར་འགྱུར། །ཁྲོ་དང་རྒོད་བག་རྣམ་པར་སྤངས། །གང་ཡང་སྡིག་ལ་དགའ་མི་འགྱུར། །དེས་ནི་སྡིག་རྫབ་ལེགས་བཀྲུས་ནས། །རྟག་ཏུ་ལྷ་ཡི་བདག་པོར་འགྱུར། །ཟས་དང་སྐོམ་ལ་ཆགས་པ་མིན། །དགེ་བ་རྣམས་ལ་རྟག་ཏུ་ཆགས། །དམ་པ་ཆོས་ལེགས་མཐོང་བ་དེ། །བློ་རབ་རྒྱལ་ནས་ལྷག་པར་མཛེས། །ལེགས་པར་བསམས་པ་སེམས་པར་བྱེད། །དམ་པའི་ཆོས་ལ་འཇུག་པར་བྱེད། །དམ་པའི་ཆོས་ཀྱི་གདམས་ངག་གིས། །ཇི་བཞིན་ལྷ་ཡི་ནང་དུ་འགྲོ། །དོན་སྐོར་མིན་དང་མྱུར་བར་ཡང་། །གང་ཞིག་ཆོས་ཀྱི་རྗེས་སུ་འཇུག །སྡུག་བསྔལ་དེ་ནི་མྱུར་གྲོལ་ནས། །ལྷ་ཡི་འཇིག་རྟེན་དུ་ཉེར་འགྲོ། །མི་བདག་གང་ཡང་ཆོས་ཀྱིས་ནི། །རྟག་ཏུ་སྐྱེ་དགུ་ཡོངས་སྐྱོང་བ། །རབ་ཏུ་བསྔགས་པའི་ཆོས་བྱེད་བདག །ལྷ་ཡི་འཇིག་རྟེན་ས་བདག་འགྱུར། །དགེ་བའི་ཆོས་བཅུ་བདག་གིས་ནི། །གང་བཤད་དེ་ཉིད་མཐོང་བ་ཡིས། །གང་དེ་བྱེད་པའི་བློ་ལྡན་ནི། །ལྷ་ལས་ལྷག་པར་མཛེས་པ་ཡིན། །རྒྱུ་དང་རྐྱེན་ནི་ལེགས་པར་མཐོང་། །ལམ་དང་ལམ་མིན་དེ་བཞིན་ཏེ། །དེ་ནི་ལྟ་བའི་དྲི་བྲལ་ནས། །དེ་བློ་ལྷག་པར་ཁྱད་པར་འགྲོ། །ཇི་ལྟར་འོས་པར་ས་བདག་གི། །ལྷ་གང་དག་ནི་མཆོད་བྱེད་པ། །ལྷ་རྣམས་མཆོད་པས་དེ་ལྟར་ཡང་། །ལྷ་རྣམས་ལས་ནི་ལྷག་པར་འགྱུར། །རྙོག་པ་མེད་པའི་ཡིད་ཀྱིས་ནི། །བུ་དང་བུ་མོ་འཛིན་བྱེད་པ། །རང་གི་ཆུང་མས་ཆོག་ཤེས་དེ། །ལྷ་རྣམས་ཀྱི་ནི་བདག་པོར་འགྱུར། །བྱིས་པ་ཐམས་ཅད་འཕྲོག་བྱེད་པའི། །ཡུལ་རྣམས་གྱིས་ནི་འཕྲོག་མི་འགྱུར། །རྟག་ཏུ་ཚུལ་ཁྲིམས་ཀྱིས་བསྲུངས་པའི། །ཚུལ་ཁྲིམས་ལྡན་དེ་ལྷ་ཡུལ་འགྲོ། །གདུལ་བར་མི་ནུས་རྟག་ཏུ་སྤངས། །སྟེན་པ་གང་ཡང་ཆོས་བྱེད་ལ། །དམ་པའི་ཆོས་སེམས་གཙང་མ་ནི། །ལྷར་འོས་པ་ཡི་ཕུན་ཚོགས་ལྡན། །རིགས་པས་བརྩམས་{{page:{number:1609,folio:263a,volume:70}}}པའི་ཆོས་ཀྱིས་འདི། །ས་སྐྱོང་བ་ཡི་བདག་པོ་འདི། །ས་གཞི་མ་ལུས་ཀུན་བསྔགས་ནས། །འཐབ་བྲལ་གྱི་ཡང་བདག་པོར་འགྱུར། །དེ་ལྟར་འཐབ་བྲལ་གྱི་མངའ་བདག་དེ་མངོན་པར་མཐོང་ནས་ངང་པའི་རྒྱལ་པོས་དུས་བཟངས་ཀྱིས་སྐྱེ་བ་གཞན་དྲན་པར་གྱུར་པས་དང་སྨོན་ལམ་གྱིས་ཀྱང་དེར་སྐྱེས་པས་ན། གཙུག་ཏོར་ཅན་གྱིས་གསུངས་པ་རྣམས་མུ་སུ་ལུན་དྷ་དེ་ཀུན་ཏུ་དགའ་བར་བྱ་བའི་དོན་དུ་བསྟན་པ་ཡིན་ནོ། །གནས་འདི་ནི་དེ་ལྟར་རྙེད་པ་མ་ཡིན་གྱི་ཆོས་ཆེན་པོའི་ཁྱད་པར་གྱིས་གནས་འདི་འཐོབ་པར་འགྱུར་བ་ཡིན་ནོ། །དེ་ཐོབ་ནས་ཀྱང་གང་དག་བག་མེད་པས་མི་ཕྲོགས་པ་དེ་ནི་ཕྱིས་འགྱོད་པས་གདུང་བར་མི་འགྱུར་རོ། །འཆི་བའི་དུས་ན་ཡང་དམྱལ་བའི་ཕོ་ཉ་བཞིན་རྣམ་པར་སྒྱུར་བར་བྱེད་པ་རྣམས་འདིའི་སྔུན་ན་ངེས་པར་གནས་པར་མི་འགྱུར་རོ། །དེ་འཐབ་བྲལ་གྱི་བདག་པོ་ཁྱོད་ནི་བག་མེད་པ་མ་ཡིན་ཞིང་བག་མེད་པས་རྒྱུ་བ་མ་ཡིན་པས་ཁྱོད་ངའི་སྒྲ་གང་ཐོས་པར་གྱུར་ནས་ཡུལ་རྣམས་ཐམས་ཅད་ཡོངས་སུ་སྤངས་ཏེ། ཆོས་ཉན་འདོད་པས་གདུངས་ནས་འདིར་འོངས་སོ། །གང་དག་སྡུག་བསྔལ་བས་ཆོས་ལ་སྤྱོད་པ་དེ་དག་ནི་བདེ་བར་སྒྲུབ་པ་ཡིན་ལ། གང་དག་བག་མེད་པས་ཡོངས་སུ་ཕྲོགས་པས་ན། ལྷའི་ཡུལ་རྣམས་ལ་ལོངས་སྤྱོད་པར་བྱེད་པ་དེ་དག་ནི་སྡུག་བསྔལ་བ་ཡིན་ནོ། །དེ་ལ་མུ་སུ་ལུན་དྷ་ཁྱོད་འདོད་པའི་དབང་གིས་མི་འགྲོ་བ་གང་ཡིན་པ་དེ་ནི་འདིར་བདེ་བ་ཡིན་ལ། ལྷ་གཞན་ཡང་གང་དག་ཁྱོད་ལ་འཐུན་པས་རྗེས་སུ་འབྲེལ་བ་རྣམས་ནི་མུ་སུ་ལུན་དྷ་དེ་དག་རྣམས་ཀྱང་སྐྱེ་བ་འདི་ལ་དགེ་བའི་བཤེས་གཉེན་བསྟེན་པ་ལས་ན་རྟག་ཏུ་བདེ་བར་འགྱུར་བ་ཡིན་ནོ། །སྡིག་པའི་གྲོགས་པོ་རྣམས་སྟེན་པར་མི་བྱེད་པ་ཡང་སྟེ། དེ་ལ་མུ་སུ་ལུན་དྷ་ཁྱོད་ནི་དེ་དག་ཉིད་བྱེད་པ་ཡིན་པས་ལྷ་འདི་དག་རྣམས་ལ་གཅེས་པར་བྱ་བ་ཡིན་ནོ། །དེས་དེ་དག་རྣམས་གཉི་ག་ཡང་ཇི་ལྟ་བ་བཞིན་དུ་མྱ་ངན་ལས་འདས་པའི་མཐར་ཐུག་པའི་བདེ་བ་རྣམས་འབྱུང་བར་འགྱུར་རོ། །གང་གི་ཕྱིར་ཁྱེད་རྣམས་ཐམས་ཅད་ཀྱང་རང་གི་ས་ལ་འགྲོ་བར་གྱིས་ཤིག །ཁོ་བོ་ཡང་ལྷ་གཞན་གང་དག་བག་མེད་པར་འགྱུར་བ་དེ་དག་རྣམས་ཀྱི་བག་མེད་པ་གདུལ་བའི་དོན་དུ་བདག་གིས་བརྩོན་པ་གང་དག་བྱའོ། །དེ་སྐད་{{page:{number:1610,folio:263b,volume:70}}}ཅེས་བརྗོད་ནས་རིའི་ཕྲེང་བ་དེའི་ནམ་མཁའ་ལ་འཕགས་པར་གྱུར་ཏོ། །མུ་སུ་ལུན་དྷ་ཡང་དེས་བཤད་པ་ལ་མངོན་པར་དགའ་བར་གྱུར་ནས། ལྷ་རྫས་ཀྱི་ཁང་བཟངས་དེ་ཉིད་ལ་མངོན་པར་ཞོན་ཞིང་། ལྷ་དེ་དག་རྣམས་ཀྱིས་དེ་ཡོངས་སུ་བསྐོར་ནས་ནམ་མཁའི་དཀྱིལ་དུ་འཕགས་སོ། །ལྷ་གཞན་དེ་དག་རྣམས་ཀྱང་ལྷན་ཅིག་རྗེས་སུ་སྤྱོད་པའི་ལྷ་དེ་དག་རྣམས་ཉིད་ཀྱིས་ཡོངས་སུ་བསྐོར་ནས་རྩེ་མོ་སྟོང་པའི་རིའི་ཕྲེང་བའི་རི་གང་ཡིན་པའི་རི་ལ་རྩེ་བར་བྱེད་དེ། དེ་དག་ཁོ་ན་བཞིན་དུ་བག་མེད་པའི་དུག་གིས་ཀུན་དུ་རྨོངས་པར་གྱུར་ཅིང་། ཡུལ་སྲེད་པས་ཉེ་བར་བཅོམ་པས་ནགས་དང་ཉེ་བའི་ནགས་དང་རྫིང་བུ་དང་པད་མའི་ནགས་དང་། མཚོ་ཆེན་པོ་རྣམས་དང་དེ་ཡང་དཔག་བསམ་གྱི་ཤིང་གི་ནགས་རྣམས་ལ་ཡང་དེ་ཁོ་ན་བཞིན་དུ་ཕན་ཚུན་དུ་གྲོགས་ཀྱི་བྱ་བ་དང་ལྡན་པས་དགའ་བར་བྱེད་དོ། །རྩེ་བར་ཡང་བྱེད་པ་ནི་ལྷ་རྫས་རྔ་སྐད་ཡན་ལག་ལྔ་དང་ལྡན་པ་དཔེ་མེད་པས་ཟས་སྐོམ་གྱི་ཆུ་ཀླུང་རྣམས་ལ་དགའ་བར་བྱེད་དོ། །ལྷ་རྣམས་རྩེ་བ་ཡང་དུས་ཐམས་ཅད་ཀྱི་མེ་ཏོག་དང་། འབྲས་བུ་དང་བྱ་དག་སྒྲ་ཀུན་ནས་སྒྲོགས་པ་ཕུན་སུམ་ཚོགས་པ་རྣམས་ལ་རང་གི་ལས་ཀྱིས་སྤྲུལ་པའི་བདེ་བ་མཆོག་ལ་ཉེ་བར་ལོངས་སྤྱོད་པར་བྱེད་དེ། ཡིད་དུ་འོང་བར་འགྱུར་བ་བྱས་ཤིང་བསགས་པའི་ལས་རྣམས་ཇི་སྲིད་དུ་ཟད་པར་མ་གྱུར་གྱི་བར་གྱི་དུས་དེ་སྲིད་དུའོ། །གང་གི་ཚེ་ཟད་པར་གྱུར་པ་དེའི་ཚེ་ཇི་ལྟར་བྱས་པའི་རང་གི་ལས་རྣམས་ཀྱིས་དམྱལ་བ་དང་ཡི་དགས་དང་དུད་འགྲོར་སྐྱེ་བར་འགྱུར་རོ། །གང་ཡང་མི་རྣམས་དང་སྐལ་བ་འཐུན་པར་གྱུར་པ་མི་རྣམས་ཀྱི་ནང་དུ་སྐྱེས་ན། དེ་མཆོག་ཏུ་སྐྱིད་དེ་བར་འགྱུར་རོ། །རྒྱ་མཚོའི་ངོས་རྣམས་སུའམ་འབབ་ཆུ་རྣམས་ཀྱིའམ་ཚོང་པའམ་སེམས་སྟོབས་དང་ལྡན་པ་དང་རྒྱལ་པོ་རྣམས་ཐམས་ཅད་ཀྱིས་ཀྱང་རྒྱ་མཚོའི་ངོས་དེ་ཉིད་ལ་རབ་ཏུ་རྒྱུ་བར་མི་བྱེད་པ་དང་ལོངས་སྤྱོད་ཆེ་བའི་མཆོག་དང་ལྡན་པ་དང་སྐྱེ་བོ་ཐམས་ཅད་ཕུན་སུམ་ཚོགས་པར་འགྱུར་ཞིང་འཐུན་པ་དང་ཡིད་དུ་འོང་བ་དང་ལྡན་པར་ལས་དེའི་རྒྱུ་འཐུན་པས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། འཐབ་བྲལ་བའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་པ་ན། འཐབ་བྲལ་གྱི་ལྷ་རྣམས་ཀྱི་ས་རྟག་ཏུ་{{page:{number:1611,folio:264a,volume:70}}}བདེ་བ་ཞེས་བྱ་བ་ཇི་ལྟ་བ་བཞིན་དུ་ཡོད་པ་དེས་ཐོས་པ་ལས་བྱུང་བའི་ཤེས་རབ་ཀྱིས་ཤེས་སོ། །དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་མཐོང་བ་ནི། གང་གིས་སྲོག་གཅོད་པ་དང་མ་བྱིན་པར་ལེན་པ་དག་བྱེད་པར་མ་གྱུར་པ་ནི་སྔ་མ་བཞིན་ཏེ། འདོད་པ་ལ་ལོག་པར་གཡེམ་པ་ཡང་ཐམས་ཅད་དུ་སྤངས་པར་གྱུར་པས་ཅུང་ཟད་ཅིག་ཀྱང་བུད་མེད་ཀྱི་གཟུགས་ལ་མངོན་དུ་ལྟ་བ་དང་སེམས་པར་མི་བྱེད་དོ། །ཡིད་ཀྱིས་ཀུན་དུ་རྟོག་པར་མི་བྱེད་དོ། །ཀྱེ་གཟུགས་འདི་ནི་ཇི་ལྟར་འདོད་ཆགས་དང་བཅས་པ་རྣམས་ལ་མཆོག་ཏུ་སྡུག་པ་ཡིན་ཞིང་། བུད་མེད་ཆེ་གེ་མོ་ནི་མཆོག་ཏུ་བསྟེན་པར་མཛེས་པར་གྱུར་པ་སྟེ། གཟུགས་འདི་ནི་མཆོག་ཏུ་དགའ་བ་ཡིན་ཞེས་པ་འདི་ནི་ཚུལ་བཞིན་མ་ཡིན་པ་ཡིད་ལ་བྱེད་པས་རབ་ཏུ་རྣམ་པར་རྟོག་པར་བྱེད་པ་ཡིན་པ་དང་ཡིད་འདོད་ཆགས་དང་ལྷན་ཅིག་ཏུ་འགྲོགས་པར་གྱུར་པས་དང་། སེམས་ཀུན་དུ་བཅོམ་པས་དང་ལམ་དེར་ཞུགས་པ་ཡིན་པའི་ཡིད་ལ་བྱེད་པ་དེ་ལྟ་བུ་རྣམས་ཀྱི་འདོད་ཆགས་དང་ལྷན་ཅིག་འགྲོགས་པའི་སྡུག་བསྔལ་ཡོང་ཡོངས་སུ་སྤོང་བར་བྱེད་དོ། །བདག་ཉིད་ཀྱི་རྣམས་ཀྱང་ཡོངས་སུ་སྤོང་བར་བྱེད་དེ་སྐྱུག་བྲོ་བ་ཡིན་པར་ལྟ་བར་བྱེད་དོ། །དགའ་བ་སྐྱེད་པར་མི་བྱེད་དོ། །ས་རྣམས་སྐྱེད་པར་མི་བྱེད་པའི་བློ་སྲེད་པར་བྱེད་དོ། །གཞན་དག་རྣམས་ལ་ཡང་དེ་ལྟར་འདོད་པ་ལོག་པར་གཡེམ་པ་ཉེ་བར་སྟོན་པར་བྱེད་དོ། །ལམ་ལ་རབ་ཏུ་འགོད་པར་བྱེད་དོ། །འདོད་པ་རྣམས་ཀྱི་ཉེས་དམིགས་རབ་ཏུ་སྟོན་པར་བྱེད་དོ། །སྲེད་པ་རྣམས་ལ་ཡང་ཀུན་དུ་འདོད་ཆགས་པར་མི་བྱེད་དོ། །དེ་ལྟར་འདོད་པ་ལ་ལོག་པར་གཡེམ་པ་རྣམ་པར་སྤོང་བར་བྱེད་པ་དེ་ནི་ལུས་ཀྱི་ལས་ཀྱི་མཐའ་རྣམས་མཆོག་ཏུ་དག་པ་ཡང་དག་པའི་ལྟ་བ་ཅན་བརྐམ་ཆགས་མེད་པར་འགྱུར་བ་དེའི་ལུས་ཞིག་ནས་ཤི་བའི་འོག་ཏུ་ཡང་མཐོ་རིས་བདེ་འགྲོའི་འཇིག་རྟེན་པ་འཐབ་བྲལ་གྱི་ལྷ་རྣམས་ཀྱི་ས་རྟག་ཏུ་བདེ་བར་སྐྱེའོ། །དེ་ལ་སྐྱེས་པར་གྱུར་པ་དེ་ཡང་སྲིད་པ་བར་མ་དོ་ནས་བཟུང་ནས་དབང་པོ་ལྔ་པོ་རྣམས་སྒྲ་དང་རེག་བྱ་དང་རོ་དང་གཟུགས་དང་དྲི་ཕུན་སུམ་ཚོགས་པས་ཚིམ་པར་བྱེད་དེ། དགེ་བའི་ལས་རྒྱ་ཆེན་པོ་དང་ལས་རྒྱུན་མི་འཆད་པར་བྱས་པས་ལེགས་པར་སྐྱེ་བ་ཡིན་ཏེ། དེའི་རྗེས་{{page:{number:1612,folio:264b,volume:70}}}ཐོགས་ལ་འདི་སྐྱེ་བའི་གནས་རྣམས་ཀྱང་གསུམ་དུ་སྐྱེ་བར་འགྱུར་བ་ཡིན་ཏེ་རྫུས་ཏེ་སྐྱེ་བ་ལ་འདི་ལྟ་སྟེ། པད་མའི་སྙིང་པོ་ལ་ཡང་སྐྱེ་བར་འགྱུར་བ་དང་ཨུད་པ་ལའི་ཟེ་བའི་དབུས་སུ་དང་མན་དཱ་རའི་མེ་ཏོག་དག་གི་ཡང་དབུས་སུའོ། །དེ་ལ་གང་ཡང་ཨུད་པ་ལའི་ཟེ་བའི་དབུས་སུའམ། མན་དཱ་ར་བའི་མེ་ཏོག་གི་དབུས་སུ་ཡང་སྐྱེས་པར་གྱུར་པ་རྣམས་ནི་དེ་དག་གི་གཟི་བརྗིད་ཀྱིས་དེ་དག་གི་ཁ་དོག་རྣམས་དེ་དག་དང་ཞད་འདྲ་བར་འགྱུར་བ་ཡིན་པ་ལ་གལ་ཏེ་ན་ལེ་བརྒན་ནོ། །གལ་ཏེ་ན་སྔོན་པོའི་འོད་དང་ལྡན་པར་འགྱུར་བ་ཡིན་ནོ། །དེ་བཞིན་དུ་ཁ་དོག་སྣ་ཚོགས་པ་རྣམས་སུ་འགྱུར་རོ། །ཨུད་པ་ལ་དེ་ཇི་ལྟ་བ་ཁོ་ན་བཞིན་དུ་རིན་པོ་ཆེ་བདུན་གྱིས་རྣམ་པར་བཀྲ་བར་གྱུར་པའི་ལུས་སུའོ། །དེ་ལ་ཇི་ལྟར་ན་རིན་པོ་ཆེ་བདུན་གྱིས་རྣམ་པར་བཀྲ་བར་གྱུར་པ་ཡིན་ན། གང་དག་ནི་བཻ་ཌཱུརྱའི་མདོག་གི་སྤུ་དང་དེ་བཞིན་དུ་མིག་འབྲས་དག་ཀྱང་ངོ་། །དངུལ་གྱི་མདོག་གི་སེན་མོ་དང་དམར་པོ་དང་ལྡན་པའི་མདོག་ཅན་མུ་ཏིག་གི་སོ་དང་འཛམ་བུ་ཆུ་བོ་དག་པའི་གསེར་གྱི་མདོག་གི་ལུས་དང་། ཨིན་དྲ་ནཱི་ལའི་མདོག་དང་མཚུངས་པར་གྱུར་པའི་སྤུའི་ཕྲེང་བ་དང་ས་ར་ཀ་འདྲ་བའི་བྱུག་པ་དང་ལྡན་པར་རྣམ་པ་དུ་མར་འདི་ལུས་རྣམ་པར་བཀྲ་བར་བྱས་པ་ནི་ལས་གང་ཡིན་པ་དེས་པད་མའི་སྙིང་པོ་ལས་སྐྱེའོ། །དེ་ལ་དེ་དག་རྣམས་ཕལ་ཆེར་ནི་དེ་དག་དང་མཚུངས་པའི་ཁ་དོག་འཛམ་བུའི་ཆུ་བོའི་གསེར་སྦྱངས་པ་ཡིན་ནོ། །སྐྲ་རྣམས་ནི་ཨིན་དྲ་ནཱི་ལ་དང་མཚུངས་པའི་མདོག་དང་པད་མ་རཱ་ག་དང་ཆ་འདྲ་བའི་མཆུ་དང་མུ་ས་ར་དང་འདྲ་བའི་མིག་འབྲས་དང་། པད་མ་རཱ་ག་དང་ཞད་འདྲ་བའི་སེན་མོ་དང་མཆོག་ཏུ་གནག་པའི་སྤུའི་ཕྲེང་བར་གྱུར་པ་མུ་ས་ར་དང་འདྲ་བ་རྣམས་སོ། །དེ་ལ་ཅུང་ཟད་ཀྱང་མ་མཐོང་བ་རྣམས་དཔེས་གཞལ་བ་ཡིན་ནོ། །གཞན་གང་དག་མན་དཱ་ར་བའི་མེ་ཏོག་གི་ནང་དུ་སྐྱེ་བར་འགྱུར་བ་དེ་དག་རྣམས་ནི་སྣ་ཚོགས་པའི་གཟུགས་དང་ཆ་བྱད་དག་གིས་རྣམ་པར་བཀྲ་བར་བྱས་པར་གྱུར་པ་ཡང་དེ་དག་ལ་བསྟེན་པའི་དབང་གིས་སོ། །དཔེར་ན་ཅུང་ཟད་ཙམ་ཞིག་འདྲ་བར་གྱུར་པ་ནི་གང་ཞིག་མངོན་དུ་ཇི་ལྟ་བ་བཞིན་གྱི་རྣམ་པས་སྲིན་བུ་དག་ཇི་ལྟར་སྙིང་པོར་བརྗོད་པ་ལས་སྐྱེ་བར་འགྱུར་བ་ན་དེ་རྣམ་པ་དེ་ལྟ་བུ་ཉིད་ཀྱི་ཁ་དོག་ཏུ་འགྱུར་རོ། །འདིའི་{{page:{number:1613,folio:265a,volume:70}}}ཡོན་ཏན་ཡང་བསྟེན་གྲོགས་ཀྱིས་བྱས་པ་ཁོ་ན་ཡིན་ལ། བསྟེན་གྲོགས་ཀྱང་དགེ་བ་དང་མི་དགེ་བར་ཡིན་ནོ། །དེའི་ཕྱིར་ཐམས་ཅད་དུ་བསྟེན་གྲོགས་བྱས་པ་ལས་ཐམས་ཅད་འགྱུར་རོ། །དེ་ལས་སྐྱེས་པའི་ལྷ་དེ་དག་རྣམས་ནི་བདེ་བ་རྒྱ་ཆེན་པོ་རྣམས་ཀྱིས་ཡོངས་སུ་གང་བའི་མཐོ་རིས་ཀྱི་བདེ་བས་འཕེལ་བར་འགྱུར་བ་ན། རབ་ཏུ་རྒྱ་ཆེ་བར་གྱུར་པའི་ལྷ་རྫས་ཕལ་ཆེ་བ་རྣམས་ཀྱིས་ཡུད་ཙམ་ཡུད་ཙམ་ལ་ཡང་དུ་མར་ཤིན་ཏུ་མང་བའི་ལྷ་རྫས་ཀྱི་བྱེ་བྲག་རྣམས་ཀྱི་དེ་དག་རྣམས་ཀྱི་བདེ་བ་རྣམས་ནི་རྣམ་པ་ཐམས་ཅད་ཀྱི་ཐམས་ཅད་དུ་ཕྱོགས་གཅིག་ཀྱང་རྟོགས་པར་བྱེད་པའི་དཔེས་གཞལ་བར་བྱ་བ་དང་བྲལ་བ་ཡིན་ནོ། །དེ་དག་རྣམས་ལས་ཅུང་ཟད་ཅིག་མངོན་པར་བརྗོད་པ་ཡིན་ནོ། །དེ་ཡང་དཔེར་ན་རྒྱ་མཚོའི་ཆུ་རྣམས་ལས་ཐིགས་པ་གཅིག་ཉིད་ཡིན་པ་དེ་བཞིན་དུ་འདི་ཡང་ཡིན་ནོ། །གང་དག་གིས་ལེགས་པར་བྱས་པའི་ལས་རྣམས་བྱས་པར་གྱུར་པ་རྣམས་དགེ་བའི་ལས་རྣམས་ལ་དེ་རྟག་པ་ཁོ་ནར་རབ་ཏུ་སྤྲོ་བར་འགྱུར་བའི་རྒྱུ་གང་གིས་ལེགས་པར་བྱས་པའི་ལས་དང་འབྲས་བུ་དག་རྟོགས་པར་འགྱུར་བ་ཡིན་ནོ། །ཉེ་བར་ལོངས་སྤྱད་པར་བྱ་བ་རྣམས་ལ་མངོན་པར་ཞེན་པས་ཀྱང་ལེགས་པར་བྱས་པའི་ལས་རྣམས་བྱེད་པ་ཡིན་ནོ། །དེ་བཞིན་དུ་ཐར་པ་ལ་ཡང་བརྩོན་པའི་བློ་ཡང་ཡིན་ཏེ། སྲིད་པ་རྣམས་ན་སྡུག་བསྔལ་དུ་མས་མངོན་པར་བཅོམ་པ་རྣམས་དང་སྲེད་པའི་ཡུལ་དག་གིས་ཉེ་བར་བཅོམ་པ་རྣམས་ལ་སྲིད་པ་ན་བདེ་བ་ཅུང་ཟད་ཅིག་ཙམ་ཡང་ཡོད་པ་ཡིན་ནམ། དེ་ལ་རྒྱུ་འདི་དག་གིས་ལེགས་པར་བྱས་པའི་ལས་རྣམས་ཀྱི་འབྲས་བུ་བསྟན་པ་ཡིན་གྱི། འདིར་སྲིད་པ་ལ་མངོན་པར་ཞེན་པར་གྱུར་པ་འདི་ལས་ནི་ལྷ་རྣམས་ཀྱི་བདེ་བ་མངོན་པར་བསྔགས་པ་མ་ཡིན་ནོ། །དེ་ནས་ལྷའི་ས་དེ་དག་ཏུ་སྐྱེས་པའི་ལྷ་རྣམས་ནི་རྟག་པ་ཉིད་དུ་ལྷ་རྫས་ཀྱི་འདོད་པའི་ཡོན་ཏན་ལྔས་རྩེ་བར་གྱུར་པ་དང་། ལྷ་མོའི་འགྲོ་བ་པ་བརྒྱ་སྟོང་རྣམས་ཀྱིས་གླུ་ཉེ་བར་བླངས་པར་གྱུར་པ་རྣམས་ནི་ལྷ་རྫས་ཀྱི་ནགས་དང་ཉེ་བའི་ནགས་དང་མཚོ་དང་མཚོ་བྲན་དག་ཏུ་ཡང་ཉེ་བར་ལེན་པར་བྱེད་དོ། །ཕན་ཚུན་དུ་གྲོགས་སུ་གྱུར་པ་རྣམས་རང་གི་ལས་ལ་ལོངས་སྤྱོད་པ་དང་ལྡན་པས་རི་ངོས་རྣམས་དང་རི་བོ་དང་། མཚོ་{{page:{number:1614,folio:265b,volume:70}}}བྲན་དང་པད་མའི་རྫིང་བུ་དང་ནགས་དེ་དག་རྣམས་ཀྱི་བདེ་བ་རྒྱ་ཆེན་པོ་རྣམས་ལ་ལོངས་སྤྱོད་པར་བྱེད་པས་ལྷ་དང་ལྷ་མོའི་ཚོགས་ཀྱི་བདེ་བ་དང་ཉེ་བར་ལྡན་པ། རང་གི་འོད་དང་ལྡན་པའི་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་དག་རྣམས་དང་དགའ་བར་བྱེད་དོ། །ཡུལ་ནས་ཡུལ་དང་ཉེ་བའི་ནགས་ནས་ཉེ་བའི་ནགས་དང་ཆེས་དགའ་བར་གྱུར་པ་ནས་ཆེས་དགའ་བར་གྱུར་པ་དག་དང་རིན་པོ་ཆེ་བདུན་གྱི་རང་བཞིན་གྱི་རྩེ་མོ་རྣམས་ནས་རིན་པོ་ཆེ་བདུན་གྱི་རང་བཞིན་གྱི་རྩེ་མོ་རྣམས་སུ་འདོད་པའི་སྲེད་པ་རྣམ་པར་ངོམས་པ་མེད་པ་རྣམས་ཀྱིས་རྣམ་པར་རྒྱུ་བར་བྱེད་དོ། །དེ་དག་གིས་སྔ་ན་མེད་པའི་པད་མའི་རྫིང་བུ་མཛེས་པ་རྣམས་རྟག་ཏུ་ལེགས་པར་མཐོང་བ་དང་གླུའི་སྒྲ་རྣམས་ལ་ཡང་ཤིན་ཏུ་ཆགས་པ་དང་། ལྷ་རྫས་ཀྱི་རོ་ལ་མྱོང་བར་བྱེད་པ་དང་ལྷ་རྫས་ཀྱི་གོས་དང་སྨད་གཡོགས་དག་གིས་ཁྱབ་པར་བྱས་པ་དང་། ལྷ་རྫས་ཀྱི་དྲི་ཡིད་ཀྱི་རྗེས་སུ་འཐུན་པ་རྣམས་སྣོམ་པར་བྱེད་པས་ཀྱང་དུས་ཡུན་རིང་བ་ལས་ཀྱང་རིང་བར་འགྲོ་བར་བྱེད་དོ། །འདོད་པ་ཀུན་ནས་སད་པ་དེ་དག་རྣམས་ནི་ཕན་ཚུན་དུ་སྙིང་ཀུན་ནས་ཆགས་པ་རྣམས་ཡིན་ནོ། །ཕན་ཚུན་དུ་སྙིང་ཀུན་ནས་ཆགས་པ་དེ་དག་རྣམས་ལ་འདོད་པ་ལས་ལེགས་པར་སད་པར་བྱེད་པ་ཞེས་བྱ་བའི་བྱ་དག་གིས་ཚིགས་སུ་བཅད་པ་བརྗོད་པ་ཇི་ལྟར། ཐམས་ཅད་ཐམས་ཅད་འབྱུང་ཐམས་ཅད། །ཕུང་པོ་གསུམ་དུ་ངེས་པར་འགྱུར། །བྱིས་པ་རྣམས་ཀྱང་འཁོར་བ་ལ། །ཀུན་ནས་སྐྱོ་བ་སྐྱེ་བའང་མིན། །ཐམས་ཅད་ཐམས་ཅད་དུ་ཐམས་ཅད། །དུ་མའི་ཐབས་ཀྱིས་རབ་བརྩོན་པས། །འཆི་བདག་དུས་ནི་མི་བཟད་པ། །བྱུང་བ་ལ་ནི་སྐྱབས་ཡོད་མིན། །རྒྱུན་ཆད་བདེ་བ་ཐམས་ཅད་རྣམས། །སྡུག་བསྔལ་འབྱུང་གནས་ཆེན་པོ་རྣམས། །འབྲེལ་བ་ཐམས་ཅད་འབྲལ་བྱེད་པ། །འཆི་བདག་ཞེས་ནི་མངོན་པར་བརྗོད། །འབྱུང་གནས་འཇིགས་པར་ཉེར་ཁྲིད་པའི། །སྡུག་བསྔལ་རྣམས་ནི་རྒྱ་མཚོ་མཚུངས། །བློ་རྣམས་རྣམ་པར་རྨོངས་བྱེད་པ། །འཆི་བདག་ཅེས་ནི་འདི་ལ་བརྗོད། །སྲོག་དང་རེ་ཐག་ཀུན་ནས་གཅོད། །དབང་པོ་རྣམས་ཀྱང་འཇིགས་བྱེད་པ། །སེམས་ཅན་ཀུན་གྱིས་བཟློག་མི་ནུས། །{{page:{number:1615,folio:266a,volume:70}}}འཆི་བདག་ཅེས་ནི་མངོན་པར་བརྗོད། །འབྱུང་པོ་ཀུན་གྱིས་ཐུབ་མིན་དང་། །ལས་རྣམས་ཀུན་གྱིས་རྒྱལ་མིན་པས། །སེམས་ཅན་ཐམས་ཅད་རྣམ་འཇོམས་པ། །འཆི་བདག་ཅེས་ནི་འདི་ལ་བརྗོད། །ངེས་པ་ཁོ་ནར་མྱོང་འགྱུར་དང་། །ལུས་ཅན་ཐམས་ཅད་ལྟུང་བའི་མཐའ། །རིགས་འཐུན་འཇིག་པར་བྱེད་པ་འདི། །འཆི་བདག་ཅེས་ནི་མངོན་པར་བརྗོད། །ལྷར་བཅས་གནོད་སྦྱིན་དྲི་ཟ་དང་། །ཤ་ཟ་ཀླུ་དང་སྲིན་པོ་ཡང་། །དུས་ཀྱི་འཁོར་ལོས་རྣམ་འཇོམས་པ། །འཆི་བདག་ཅེས་ནི་བརྗོད་པ་ཡིན། །མ་བསྡམས་པ་དང་བག་མེད་པ། །ལུས་ཅན་ཀུན་ལ་མེ་དང་འདྲ། །ཁྲོ་བ་ཡང་ནི་ཕྱིར་མི་ཟློག །འཆི་བདག་ཅེས་ནི་འདི་ལ་བརྗོད། །ཕུང་པོ་སྐྱེ་མཆེད་འཇིག་པ་དང་། །ཚེ་དང་དྲོད་དང་ཅི་སྟེ་སེམས། །དུས་ཀྱི་ཆོས་ནི་ཤུགས་པོ་ཆེ། །འཆི་བདག་ཅེས་ནི་བརྗོད་པ་ཡིན། །དེ་ལ་འདི་དག་མྱུར་རྒྱུག་པས། །ལུས་ཅན་རྣམས་ནི་ལོག་པར་འཁྲིད། །དགེ་ལེགས་དག་ནི་འབད་པར་གྱིས། །ཡིད་ནི་བག་མེད་པར་མ་བྱེད། །དེ་ལྟར་དུས་སུ་ལེགས་པར་འབོད་པ་ཞེས་བྱ་བའི་བྱས་བག་མེད་པ་བག་མེད་པར་སྤྱོད་པར་བྱེད་པའི་ལྷ་དེ་དག་རྣམས་ལ་འཆི་བདག་གི་འཇིགས་པ་བདེན་པ་གྱུར་པ་ངེས་པར་མྱོང་བར་བྱ་བ་རྣམས་སྟོན་པར་བྱེད་དོ། །དེ་དག་རྣམས་དེ་ལྟར་ཐོས་པར་གྱུར་ཡང་ལྷ་བག་མེད་པར་སྤྱོད་པ་དེ་དག་རྣམས་ཇི་ལྟར་མ་ཐོས་པ་ཁོ་ན་བཞིན་དུ་སྐྱོ་བར་ཡང་མི་འགྱུར་ཏེ་རང་བཞིན་གྱིས་ཀྱང་དབང་པོ་རྣམས་ནི་གཡོ་བ་ཡིན་ལ། ཁྱད་པར་དུ་ཡང་གང་དག་བདེ་སྐྱིད་ཅན་དེ་དག་རྣམས་ནི་ཆེས་ཀྱང་གཡོ་འགྱུར་ཅན་ཡིན་པའི་ཕྱིར་དང་། ཁྱད་པར་དུ་ཡང་ལྷ་རྣམས་ནི་རྟག་ཏུ་བདེ་བས་རྒྱུ་བ་ཡིན་པའི་ཕྱིར་རོ། །དེ་ལ་རྒྱུ་འདི་དག་གིས་ན་ལྷ་དེ་རྣམས་ལ་ཡང་དག་པ་དང་། དེ་ཁོ་ན་དང་ཕན་པ་དང་སྙིང་པོ་དང་ཇི་ལྟ་བའི་དོན་རྣམས་བརྗོད་པར་གྱུར་པ་ན་ཡང་ཀུན་དུ་རྟོགས་པ་མ་ཡིན་ནོ། །དེ་དག་རྣམས་ལས་ངེས་པར་རྟོགས་པ་དེ་དག་རྣམས་ཀྱང་མི་འཛིན་ཏེ། ཡུལ་གྱི་སྲེད་པའི་དུག་གིས་རྣམ་པར་འཁྲུལ་བར་བྱས་པའི་ཕྱིར་རོ། །དེ་ལ་རྒྱུ་འདིས་ཀྱང་ལྷ་དག་ཡང་དག་པར་གྱུར་པ་རྣམས་མི་འཛིན་ཏོ། །དེ་ལྟར་རྩིས་བཏབ་{{page:{number:1616,folio:266b,volume:70}}}མ་བྱས་པར་སླར་ཡང་དེ་ཁོ་ན་བཞིན་དུ་རྒྱ་ཆེན་པོ་མངར་མོའི་ཡུལ་གྱི་བདེ་བ་རྣམས་ལ་དགའ་བར་བྱེད་དེ། རྣམ་པ་སྣ་ཚོགས་པའི་བདེ་བའི་ཆུ་བོ་རྣམས་ལ་རྒྱུ་བས་དེ་དེ་བཞིན་དུ་སླར་ཡང་རྔ་སྐད་ཡན་ལག་ལྔ་དང་ལྡན་པའི་འགྱིང་བས་དགོད་ལ་གླུ་དང་རོལ་མོའི་སྒྲ་རྣམས་ཀྱིས་རབ་ཏུ་དགའ་བས་ནགས་དང་ཉེ་བའི་ནགས་ཀྱི་ས་གཞི་རྣམས་ལ་དང་རྫིང་བུ་དང་ཚང་ཚིང་གི་ནགས་རྣམས་ལ་ལྷ་དང་བཅས་ནས་དགའ་བར་བྱེད་དོ། །ལེགས་པར་བྱས་པའི་ལས་རྣམས་ཀྱིས་ཀྱང་འདིར་དགའ་བར་བྱེད་དོ། །དེ་དག་རྣམས་རིན་པོ་ཆེ་རྣམས་ཀྱི་ཡུལ་དུ་མ་རྣམས་ལ་དང་། རིའི་རྒྱབ་རིན་པོ་ཆེ་བདུན་གྱིས་རྣམ་པར་བརྒྱན་པ་རྣམས་ལ་དང་། རྟག་ཏུ་ཁྱད་པར་དུ་དགའ་བའི་བདེ་བས་རྣམ་པར་རྒྱུ་བ་རྣམས་ལ་དང་། འདོད་པ་ཐམས་ཅད་ཕུན་སུམ་ཚོགས་པས་བསྐྱེད་པ་རྣམས་ལ་དང་། མཆོག་ཏུ་སྐྱིད་པ་རྣམས་ལ་ཡང་རྣམ་པ་སྣ་ཚོགས་པར་རྣམ་པར་བཀྲ་བར་བྱས་པའི་ས་གཞིའི་ཆ་དགའ་བར་གྱུར་པ་རྣམས་ལ་དང་། ས་གཞིའི་ཆ་རྣམས་ལ་ཡང་རྟག་ཏུ་སྐྱེད་མོས་ཚལ་དུ་རབ་ཏུ་དགའ་བའི་ཡིད་དང་ལྡན་པ་ཡིན་ནོ། །ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་ལྷ་དེ་དག་རྣམས་ཀྱང་ཟས་དང་སྐོམ་གྱིས་རྣམས་སུ་དགའ་བར་བྱེད་པར་འགྱུར་རོ། །འདོད་པ་ཐམས་ཅད་ཕུན་སུམ་ཚོགས་པ་དེ་དེ་ཁོ་ན་བཞིན་དུ་རྣམ་པར་རོལ་བར་གྱུར་པ་ན། སྐྱེད་མོས་ཚལ་གྱི་ལྟད་མོའི་དབང་དུ་བྱས་ནས་ཕན་ཚུན་ལྷན་ཅིག་ཏུ་གྱུར་ནས། གནོད་པ་མེད་པར་དོན་གཅིག་པ་རྣམས་རྟག་ཏུ་ཡང་ཕན་ཚུན་གྱི་རྗེས་སུ་འཐུན་པར་བྱེད་པ་དེ་ལ་སོང་བའི་ཡིད་ཅན་རྣམས་རྔ་སྐད་ཡན་ལག་ལྔ་དང་ལེགས་པར་ལྡན་པར་གྱུར་ནས། ཀུན་དགའ་བར་བྱེད་དོ། །དེ་དག་དགའ་བར་གྱུར་པ་ལས་ནམ་ཞིག་ན་རྣམ་པར་རྒྱས་པ་ཞེས་བྱ་བའི་འཇུག་ངོས་སུ་ཉེ་བར་འགྲོ་བར་བྱེད་དེ། འཇུག་ངོས་དེའི་ཡང་ཉེ་འཁོར་ནི་དཔག་ཚད་བརྒྱ་པའོ། །དེ་དག་ཐམས་ཅད་ཀྱང་རིན་པོ་ཆེ་བདུན་གྱི་རང་བཞིན་གྱི་རྣམ་པར་བཀྲ་བའི་ཆ་ཤས་ཀྱིས་རྣམ་པར་བཀྲ་བས་རེག་པར་བཟོད་པའི་བཻ་ཌཱུརྱའི་ཡུ་བ་ཞེས་རྡོ་རྗེ་ཤིན་ཏུ་ཕྲ་བ་རྣམས་ཀྱི་ཟེ་འབྲུ་ཅན་གྱི་རབ་ཏུ་ཁ་བྱེ་བའི་པད་མ་ཆེན་པོ་རྣམས་ཀྱིས་ཀུན་ཏུ་ཁྱབ་པར་གྱུར་པ་སྟེ། དེ་ཡང་སྔ་ན་མ་མཐོང་བ་དེས་མངོན་པར་མཐོང་ནས་ལྷས་{{page:{number:1617,folio:267a,volume:70}}}མཆོག་ཏུ་ངོ་མཚར་བར་གྱུར་པའི་ཆེས་དགའ་བའི་མཐོ་རིས་དེ་དག་ལ་ལྷ་དེ་དག་གིས་སྔ་ན་མ་མཐོང་བར་མངོན་པར་མཐོང་ཞིང་དེ་ལས་གཞན་པའི་ངོ་མཚར་བ་རྣམས་དང་མཐོང་ན་མཆོག་ཏུ་དགའ་བ་རྣམས་ཀྱང་མངོན་པར་མཐོང་ནས་ལྷ་དེ་ཕྱིར་ཞིང་ཉིད་དུ་བརྒྱ་འགྱུར་གྱིས་ཀྱང་ཆེས་རབ་ཏུ་དགའ་བའི་ཡིད་ཀྱིས་ཕན་ཚུན་དུ་མངོན་པར་ལྟ་བར་བྱེད་ཅིང་གཡོག་ཡང་བྱེད་པ་ན། ཡུལ་ཅིག་ན་དགའ་བར་གྱུར་པ་དང་། རྣམ་པར་དགའ་བར་གྱུར་པ་ཤིན་ཏུ་ཁ་བྱེ་བར་གྱུར་པའི་པད་མ་ཆེན་པོ་དེ་དག་རྣམས་ཀྱིས་མཐོང་བར་གྱུར་ནས་ཕན་ཚུན་དུ་བརྗོད་པར་ཡང་བྱེད་དེ། ལྷ་དག་ཇི་ལྟ་བ་བཞིན་དུ་འདི་ལ་ལྟ་བར་གྱིས་དང་མཐོ་རིས་མ་ལུས་པ་རྣམས་ལ་འདི་ངོ་མཚར་བར་གྱུར་པ་དང་མཆོག་ཏུ་དགའ་བར་གྱུར་པ་ཡང་ཡིན་ལ། གང་དག་སྔར་ནམ་ཡང་མཐོང་མ་མྱོང་བ་རྣམས་ཀྱི་རྣམ་པ་དེ་སྲིད་དུ་མཐོང་ན་ངོ་མཚར་བར་གྱུར་པ་འོད་ཀྱི་མཆོག་དང་ལྡན་པ་དེ་ན། བུང་བ་རྣམ་པ་དུ་མའི་རིན་པོ་ཆེ་བདུན་གྱིས་རྣམ་པར་བཀྲ་བའི་ལུས་ཅན་རྣམས་ཀྱིས་ཉེ་བར་མཛེས་པར་བྱས་པའོ། །ཁ་བྱེ་བར་གྱུར་པའི་པད་མ་ཆེན་པོ་དེ་ལ་ཡང་ཕན་ཚུན་དུ་བལྟ་བར་སྡུག་པས་ན་པད་མ་ཆེན་པོ་ལ་རྩེད་མོ་རྩེ་བར་བྱེད་དོ། །མཚོ་དེའི་ཉེ་འཁོར་རྣམས་ན་རབ་ཏུ་ཁྱབ་པ་ནི་ཇི་ལྟར་ཅུང་ཟད་ཙམ་པ་རྣམས་ཀྱང་དགེ་ལེགས་སུ་གྱུར་པ་རྣམས་ཡིན་ཏེ། རྣམ་པར་རྒྱས་པའི་མཚོ་ཆེན་པོ་དེའི་ཆུར་ནི་ཅུང་ཟད་ཅིག་མཐོང་ངོ་། །འགྲམ་གྱི་ཉེ་འཁོར་རྣམས་ན་ཡང་མུ་ཏིག་གི་རང་བཞིན་གྱིས་ཁའི་མཚམས་རྣམས་བསྒྲོན་པ་དང་། ཨིན་དྲ་ནཱི་ལ་དང་པད་མ་རཱ་ག་དང་དངུལ་གྱི་རང་བཞིན་གྱི་ཁ་ཁྱེར་དང་ཁ་ཁྱེར་རྣམས་ཀྱི་ཆ་ཤས་རབ་ཏུ་རྣམ་པར་ཕྱེ་བ་ཤིན་ཏུ་བལྟ་བར་སྡུག་པ་དང་ལྡན་པ་ཡིན་ནོ། །འདི་དག་གི་དབུས་ན་ཡང་པད་མ་ཆེན་པོ་གང་ཡིན་པའི་སྙིང་པོ་དང་བཅས་པའི་འཕང་དུ་ནི་དཔག་ཚད་ལྔའོ། །རྒྱར་ནི་དཔག་ཚད་བཅུ་ཡིན་ལ་ལེགས་པར་བྱས་པའི་ལས་བྱས་པའི་ལྷ་རྣམས་ཀྱི་ཇི་ལྟ་བ་འདོད་པ་བཞིན་དུ་རྒྱ་ཆེ་བར་འགྱུར་བ་ནི་མ་གཏོགས་ཏེ། རྒྱ་ཆེ་བའི་དབང་དུ་བྱས་ནས་ནི་ཇི་ལྟར་འདོད་པར་ལྷ་དེ་དག་རྩེ་བར་འགྱུར་བ་དེ་བཞིན་དུ་ཡང་པད་མ་ཆེན་པོ་དེ་ཁ་དབྱེ་{{page:{number:1618,folio:267b,volume:70}}}བ་དང་འཁུམ་པར་ཡང་འགྱུར་རོ། །ལྷ་རྣམས་ཀྱིས་ཀྱང་ཇི་ལྟར་ཀུན་ཏུ་རྟོག་པར་བྱེད་པ་དང་། གང་ཡང་ཀུན་ཏུ་རྟོག་པར་བྱེད་པ་དང་རྣམ་པ་གང་དག་གིས་ཀྱང་ཀུན་ཏུ་རྟོག་པར་བྱེད་པ་ན་དེ་དག་རྣམས་ཐམས་ཅད་ཀྱང་མཚོ་ཆེན་པོ་དེ་དང་པད་མ་ཆེན་པོ་དག་ལས་རྙེད་པར་འགྱུར་རོ། །དེ་ལྟར་ན་ཡང་མཚོ་ཆེན་པོ་དེ་ནི་ཀུན་བརྟགས་པར་དགའ་བ་ཞེས་བྱ་བ་ཡིན་པ་དང་པད་མ་དེ་ཡང་ཀུན་བརྟགས་པའི་པད་མ་ཞེས་བྱ་བ་ཡིན་ཏེ། དེ་དག་གཉིས་ཀྱི་མིང་ཡིན་ནོ། །དེས་ན་ལྷ་དེ་དག་རྣམས་གང་དང་པོ་ཉིད་ཁོ་ནར་མཚོ་དེ་དང་པད་མ་འདི་ཞེས་དེ་དག་གཉིས་ཀའི་མིང་དུ་བྱེད་པ་ཡིན་ནོ། །དེ་ནས་ལྷ་དེ་དག་རྣམས་ཐོག་མ་ཉིད་ཁོ་ནར་མཚོ་དེ་གང་ཡིན་པ་དེ་མཐོང་བར་གྱུར་ནས། དེ་བརྒྱ་འགྱུར་གྱིས་ལྷག་པར་ཆེས་རབ་ཏུ་དགའ་བར་འགྱུར་བའི་ཡིད་ཀྱིས་མཚོ་དེའི་འགྲམ་དུ་གར་བྱེད་པ་དང་འགྱིང་བག་ཀྱང་བྱེད་དོ། །གླུ་ཡང་ལེན་པར་བྱེད་དོ། །ཕན་ཚུན་གཡོག་བྱེད་པར་གྱུར་ཅིང་རྔ་སྐད་ཡན་ལག་ལྔ་དང་ལྡན་པས་དེ་ལྟར་ལྷ་རྫས་ཀྱི་འདོད་པ་རྣམས་ལ་ཉེ་བར་ལོངས་སྤྱོད་པར་བྱེད་དོ། །རང་གི་ལེགས་པར་བྱས་པའི་ལས་བྱས་པ་དེ་དག་རྣམས་མཚོ་ལ་དུས་དེ་སྙེད་དུ་རྩེད་མོ་བྱས་ནས་ཕྱིས་ཉིད་ཀྱང་མྱོས་པའི་སྐྱོན་རྣམས་དང་བྲལ་བ་དང་མྱོས་པའི་ཡོན་ཏན་རྣམས་དང་ལྡན་པའི་བཏུང་བ་དག་འཐུང་བར་བྱེད་པ་རྣམས་ལ་ཇི་ལྟར་འདོད་པ་བཞིན་དུ་བསིལ་བ་དང་ཇི་ལྟར་འདོད་པའི་དྲི་རྣམས་དང་། ཇི་ལྟར་འདོད་པའི་ཁ་དོག་རྣམས་དང་ཇི་ལྟར་འདོད་པ་བཞིན་གྱི་སྣོད་ཀྱི་དབྱིབས་དང་རིན་པོ་ཆེའི་རང་བཞིན་གྱི་ཡོན་ཏན་རབ་ཀྱི་མཆོག་གིས་ཀུན་ནས་གང་བའི་བཏུང་བའི་མཚོ་ཆེན་པོ་དེ་ཉིད་ཀྱི་དྲུང་ནས་བྱུང་ནས། མ་ལུས་པ་རྣམས་ལ་འགྲོ་བར་བྱེད་པ་དང་གང་དག་ཡིན་པའི་ལྷ་དེ་དག་རྣམས་འཐུང་བར་བྱེད་དོ། །གཞན་ཡང་ཐག་ཉེ་བ་ན་གནས་པའི་ལྷ་གཞན་དག་རྣམས་ཀྱང་མཚོ་ཆེན་པོ་དེ་ཉིད་དུ་སོང་ནས་གར་བྱེད་པར་གྱུར་པ་ན། བདུད་རྩིའི་ཁུ་བ་དག་ལྷ་རྫས་ཀྱི་དྲི་དང་རོ་དང་རེག་བྱ་དང་ཁ་དོག་མཆོག་དང་ལྡན་པ་རྣམས་དེ་དག་གིས་མཐོང་བར་གྱུར་ནས། དེ་དེ་དག་རྣམས་ལ་དགའ་བའི་ཡིད་ཀྱིས་རྩེ་བར་བྱེད་དེ། ཟས་བཟའ་བར་འདོད་པས་དེ་དེ་དག་རྣམས་ཀྱི་དྲུང་དུ་ཉེ་{{page:{number:1619,folio:268a,volume:70}}}བར་ཕྱིན་ནས་བདུད་རྩི་དེ་དག་མིད་པར་བྱེད་དོ། །དེ་ཡང་ལག་ཏུ་བླངས་ནས་སམ་སྣོད་དུ་བཅུག་ནས་ཀྱང་རུང་སྟེ། ཇི་ལྟར་ལས་ཀྱི་རྗེས་སུ་འཐུན་པའི་ཆ་འདྲ་བ་རྣམས་ཡིན་ནོ། །དེ་དག་མིད་པར་གྱུར་ནས་སླར་ཡང་གང་ཁོ་ན་མཚོ་དེ་ཉིད་ཡིན་པ་དེར་ཉེ་བར་ལེགས་པར་ཕྱིན་པ་ན། དེས་མཐོང་བ་ནི་པད་མ་ཆེན་པོ་དེའི་འོད་ཟེར་རྣམས་དང་ལྡན་པ་ཡང་ཉི་མ་བརྒྱ་སྟོང་རྣམས་པས་ཆེས་ལྷག་པར་འབར་བར་གྱུར་པ་གང་ལ་མཐོ་རིས་ཀྱི་རིན་པོ་ཆེའི་འོད་རྣམས་ཐམས་ཅད་ཀྱིས་བཅུ་དྲུག་ཆར་ཡང་མི་ཕོད་པ་ཡིན་ནོ། །དེ་ནས་ལྷ་དེ་དག་གིས་པད་མ་ཆེན་པོ་དེ་ཀུན་ནས་མངོན་པར་མཐོང་བས། མཆོག་གི་རབ་ཏུ་དགའ་བའི་ཡིད་ཀྱིས་ལྷའི་ཚོགས་རྣམས་ཀྱིས་ཡོངས་སུ་བསྐོར་ནས་རྔ་སྐད་ཡན་ལག་ལྔ་དང་ལྡན་པས་གར་བྱེད་པར་གྱུར་ཅིང་མཚོ་ཆེན་པོ་རྣམ་པར་རྒྱས་པ་དེའི་ཉེ་འཁོར་རྣམས་ཀུན་དུ་ཡོངས་སུ་འཆག་གོ། །དེ་དག་རྣམས་ཇི་ལྟ་ཇི་ལྟར་ཡོངས་སུ་འཆག་པར་བྱེད་པ་དེ་ལྟ་དེ་ལྟར་ཕྱིར་ཞིང་ཉིད་ཀྱང་མཆོག་ཏུ་བལྟ་ན་སྡུག་པ་རྨད་དུ་བྱུང་བའི་ཁྱད་པར་གཞན་རྣམ་པ་སྣ་ཚོགས་པ་རྣམས་མཚོ་དེ་དག་ཏུ་ལེགས་པར་མཐོང་ངོ་། །པད་མ་ཆེན་པོ་དེའི་རྣམ་པ་དེ་ལྟ་བུ་རྣམས་གང་ཞེ་ན། འདི་ལྟ་སྟེ་དགའ་བར་གྱུར་པ་དང་། ངོ་མཚར་བར་གྱུར་པ་རྣམས་ལ། ཁ་ཅིག་ནི་པད་མ་ཆེན་པོ་འདིའི་སྟེང་ན་མདོག་དང་དབྱིབས་སྣ་ཚོགས་པའི་བུང་བ་རྣམས་ཏེ། རིན་པོ་ཆེ་བདུན་གྱི་རང་བཞིན་གྱི་གཤོག་པ་ཅན་གྱི་བུང་བ་དང་བུང་བ་མོ་དག་ལྷན་ཅིག་ཏུ་དགའ་བར་སྤྱོད་དོ། །དེ་ཁོ་ན་བཞིན་དུ་རིན་པོ་ཆེ་བདུན་གྱི་རང་བཞིན་གྱི་བུང་བ་མོ་དེ་དག་དང་བུང་བ་དེ་དག་རྣམས་ལྷན་ཅིག་ཏུ་མེ་ཏོག་གི་རྩི་དཔེ་མེད་པའི་རང་བཞིན་གྱི་པད་མའི་རྩི་རྣམས་འཐུངས་པར་གྱུར་པ་ན་དེ་ཚིགས་སུ་བཅད་པ་བརྗོད་པ། ཇི་ལྟར། རྣམ་པ་སྣ་ཚོགས་ལས་བསྐྱེད་པའི། །སྣ་ཚོགས་འབྲས་དང་ཡང་དག་ལྡན། །གང་འདི་བཀྲ་བར་འགྲོ་བ་ཡི། །སེམས་ཀྱིས་ཇི་ལྟར་ལེགས་འདོད་བཞིན། །ཐམས་ཅད་སེམས་ཀྱིས་བཀྲ་བར་བྱས། །རྣམ་པར་བཀྲ་བར་རྟེན་པར་བྱེད། །ལས་ཞིག་ནས་ནི་རྣམ་འཇིགས་པ། །རིང་པོ་མིན་པར་འབྱུང་བར་འགྱུར། །{{page:{number:1620,folio:268b,volume:70}}}དཔེ་མེད་པ་ཡི་བདེ་བ་འདི། །གལ་ཏེ་ལྷ་རྣམས་ཀྱིས་མཐོང་བ། །མི་རྟག་ཐབས་འོག་ཉིད་དུ་ནི། །རིང་པོ་མིན་པར་ཚུད་པར་འགྱུར། །དབུ་བ་དང་ནི་ཆུའི་ཆུ་བུར། །འདི་ནི་སྨིག་རྒྱུའི་མདོག་མཚུངས་པའོ། །རབ་ཏུ་རྣམ་འཇིག་བདེ་བ་ཀུན། །ལོག་ལྟུང་མཐར་ནི་འགྲོ་བར་འདོད། །བཟློག་ཐབས་མེད་དང་མི་བཟད་པའི། །འབྱུང་པོ་ཐམས་ཅད་འཇིག་བྱེད་པ། །བཟློག་པར་མི་ནུས་ཤུགས་ཅན་འདིར། །འཆི་བདག་རྒྱལ་པོ་རྒྱུག་པར་བྱེད། །བདེ་བ་ཐམས་ཅད་འཇོམས་པ་དང་། །གསོན་པ་ཡང་ནི་བཅོམ་ནས་ནི། །ཀུན་རྟོག་ལས་ཀྱིས་བཅིངས་པ་ཡི། །འཇིག་རྟེན་གཞན་དུ་འཁྲིད་པར་འགྱུར། །མི་རྣམས་ཀྱི་ནི་འདས་དེ་གང་། །དེ་ནི་བདེ་བར་རྟོག་པ་མེད། །གང་ཡང་བདེ་བ་འདོད་གྱུར་པ། །དེ་ཡང་ཅུང་ཟད་བགྲང་མི་བྱེད། །སྲེད་པའི་དུག་དང་འདྲེས་པ་ཡི། །དེ་ལྟ་བ་ཡི་བདེ་བ་གང་། །དེ་ཀུན་ལོག་པར་ལྟུང་བའི་མཐས། །འདུས་བྱས་མི་རྟག་གཡོ་བ་ཡིན། །འཇིག་རྟེན་གསུམ་གྱི་བདེ་བ་གང་། །དེ་ཉིད་གཟིགས་པས་བསྔགས་མི་མཛད། །དེ་ཡིས་ཇི་ལྟར་ལྷ་རྒྱགས་འགྱུར། །དོན་མེད་པ་དང་བྲལ་བར་གྱིས། །ལུས་འདི་རིང་མིན་ན་ཉམས་པར། །འདི་ནི་མྱུར་བར་རྒྱུག་པར་འགྱུར། །ཤིང་སྐོམ་ལ་ནི་མེ་བཞིན་དུ། །ལྷ་གང་གིས་ནི་ཆོས་སྲེག་པ། །བདེ་བ་ཐམས་ཅད་ཤིན་ཏུ་ལྟུང་། །དགེ་ལེགས་ཡིད་ནི་བྱ་བར་གྱིས། །འཆི་བདག་དུས་ནི་བྱུང་གྱུར་ན། །ཕྱི་ནས་འགྱོད་པར་མ་བྱེད་ཅིག །སྐྱེ་བ་གཞན་ཡང་སྟོང་ཕྲག་ལ། །ལས་ཀྱིས་བདེ་བ་གང་བྱུང་བ། །དེ་དག་གར་སོང་རྨི་ལམ་བཞིན། །བདག་ཅག་འཇིག་པའི་མཐའ་མིན་ནམ། །ཤིང་སྐོམ་མེ་ནི་ཇི་ལྟ་བར། །བྱིས་རྣམས་བདེ་བས་ཚིམ་པ་མིན། །དེ་ཕྱིར་བདེ་ལ་ཆགས་པ་ཡིས། །བདེ་བ་མཐར་ཐུག་འགྱུར་མ་ཡིན། །སྐོམ་པའི་སྐྱོན་ལ་ཆགས་པ་ནི། །འདོད་པའི་སྐྱོན་རྣམས་རྗེས་སུ་འདྲེན། །བསམ་གཏན་པ་ཡང་བག་ཡོད་པའི། །དེ་ཡི་བདེ་གང་རྙོག་པ་མེད། །དེ་ཐོབ་ཤིན་ཏུ་བདེར་འགྱུར་གྱི། །སྲིད་པ་ལས་སྐྱེས་བདེར་མི་འདོད། །སྦྲང་རྩི་དང་བསྲེས་{{page:{number:1621,folio:269a,volume:70}}}སྲེད་ཇི་ལྟར། །དེ་ལྟར་བདེ་བ་སྲིད་བདེ་ཡིན། །དེ་ཕྱིར་བདེ་ལ་ཆགས་པ་དང་། །རྟག་ཏུ་འདོད་པ་བཙལ་མི་བྱ། །བདེ་བ་ཤིན་ཏུ་མཐར་ཐུག་ཡིན། །དེ་ཕྱིར་འདོད་པ་ཞི་བ་མིན་ཞེས་བྱའོ། །དེ་ལྟར་བུང་བ་དེ་དག་རྣམས་ཀྱིས་མངོན་དུ་ཕྱོགས་ནས་ལེགས་པར་གནས་པའི་ལྷ་དེ་དག་རྣམས་ལ་ལེགས་པར་བྱས་པའི་ལས་ཀྱིས་ཀུན་ནས་བསྐུལ་བ་བརྗོད་པ་ཡིན་ནོ། །ལྷ་དེ་དག་རྣམས་ཀྱིས་དེ་དག་གིས་བཤད་པ་དེ་ལ་རྩིས་བགྲང་མ་བྱས་པར་སླར་ཡང་མཚོ་དེ་ལྟ་བར་བྱེད་པ་ལ་ཤིན་ཏུ་སྤྲོ་བ་དང་། དེ་ལ་སོང་བའི་ཡིད་ཀྱིས་ལྷན་ཅིག་སྤྱོད་པའི་འཁོར་རྣམས་དང་བཅས་ནས་དགའ་བར་གྱུར་པ་དང་རྩེ་དགའ་བར་གྱུར་པ་དང་དགོད་པར་གྱུར་པ་དང་གླུ་ལེན་པར་གྱུར་པས་ཀྱང་ཡོངས་སུ་སྤྱོད་པར་བྱེད་དོ། །དེ་དག་རྣམས་ཀྱིས་དེའི་ཚེ་དུས་རིང་དུ་རྩེད་མོ་རྩེས་ནས། གཞན་ཡང་མཚོ་དེ་ལྟ་བར་བྱེད་པ་ལ་ཀུན་ནས་མངོན་དུ་ཕྱོགས་པས་ཕན་ཚུན་གྲོགས་སུ་གྱུར་པས། མཚོ་དེ་རྒལ་བར་བྱེད་དོ། །པད་མ་ཆེན་པོ་དེ་གཙང་མར་གྱུར་པ་དང་། འབྱུང་བ་ཆེན་པོ་ཡང་བའི་དབང་གིས་དང་ལས་རྣམས་ཀྱི་མཐུས་ཀྱང་ཡོངས་སུ་རྣམ་པར་རྒྱུ་བ་ཡིན་ནོ། །རང་གི་ལས་ཀྱིས་འགྲོ་བར་བྱེད་པ་དེ་དག་རྣམས་པད་མའི་འདབ་མ་གཞན་ལ་འཆེལ་ཞིང་ཆགས་པར་གྱུར་པའི་ཁ་དོག་དུ་མ་རྣམ་པར་བཀྲ་བའི་ཆ་ཤས་དུ་མས་རྣམ་པར་བཀྲ་བར་བྱས་པ་རྣམས་ལ་ཞེན་པར་གྱུར་ཅིང་ལྷ་རྣམས་དགའ་བར་བྱེད་དེ། ལྷན་ཅིག་སྤྱོད་པ་རྣམས་དང་བཅས་པས་པད་མའི་འདབ་མ་གཞན་དག་གི་ནགས་རྣམས་སུ་ཡང་ལྷན་ཅིག་རྩེ་བར་བྱེད་དོ། །ཀུན་དུ་འཆེལ་བའི་ལྷ་དེ་དག་རྣམས་ཉིད་དང་འདབ་མ་རྣམས་ལ་ཀུན་ཏུ་འཛེག་པར་བྱེད་པའི་ལྷ་དེ་དག་རྣམས་དང་ལྷ་དེ་དག་རྣམས་ཇི་ལྟ་བ་བཞིན་དུ་དེ་ལྟར་ཡང་པད་མའི་འདབ་མ་དེ་དག་ཁ་འབྱེ་བར་འགྱུར་རོ། །དགེ་བའི་ལས་རྣམས་ཀྱི་རྐྱེན་གྱིས་པད་མ་ཆེན་པོ་དེ་ཡང་དེ་ཁོ་ན་བཞིན་དུ་ཁ་འབྱེའོ། །སྙིང་པོ་ཡང་དེ་བཞིན་དུ་ཇི་སྲིད་དཔག་ཚད་ཉིས་བརྒྱར་འགྱུར་བ་དང་། དེ་བཞིན་དུ་གསུམ་དང་དེ་བཞིན་དུ་བཞི་དང་དེ་བཞིན་དུ་ལྔ་དང་དེ་བཞིན་དུ་དྲུག་ཏུ་ཡང་འགྱུར་ཏེ། དེ་བཞིན་དུ་དགུ་དང་དེ་{{page:{number:1622,folio:269b,volume:70}}}ལྟར་ཇི་སྲིད་དུ་དཔག་ཚད་སྟོང་གི་བར་དུ་ཡང་ལྷ་དེ་དག་རྣམས་ཀྱི་ལེགས་པར་བྱས་པའི་ལས་ཀྱིས་འགྱུར་རོ། །སྙིང་པོ་དེ་ཡང་དེ་ཁོ་ན་བཞིན་དུ་ཁ་འབྱེ་སྟེ། ཇི་སྲིད་དུ་དཔག་ཚད་བརྒྱའི་བར་དུ་ཁ་འབྱེའོ། །མཐུ་སྟོབས་འདི་དག་ནི་པད་མ་ཆེན་པོ་དེའི་ཡིན་ནོ། །འདི་ལ་ལྷན་ཅིག་སྤྱོད་པ་དང་བཅས་པའི་ལྷ་དེ་དག་རྣམས་ཐམས་ཅད་སོ་སོ་སོ་སོར་འདབ་མ་གཞན་ལ་སོང་ནས་དགའ་བར་བྱེད་པ་དང་རྩེ་བར་ཡང་བྱེད་པ་ན་དེ་དག་རྣམས་ཀྱང་ཁ་འབྱེའོ། །དེ་ནས་རྩེ་བར་བྱེད་པའི་ལྷ་དེ་དག་རྣམས་ཉིད་འདི་སྙམ་དུ་སེམས་ཏེ། བདག་ཅག་རྣམས་རྩེ་བར་བྱེད་པས་འདི་ལྟར་རྣམ་པར་རྒྱུ་བ་ཉིད་ལ་གཞན་ཡང་གནས་འདི་ཉིད་ན་བཟའ་བའི་ཀླུང་དང་བཏུང་བའི་ཀླུང་རོ་བཟང་པོ་དང་ལྡན་པ་རྣམས་འབྱུང་བར་འགྱུར་མོད། དེ་ནས་སེམས་བསྐྱེད་པ་ཙམ་ཉིད་ན་དེ་དག་རྣམས་ཉིད་གནས་པའི་སར་བཟའ་བའི་ཀླུང་དང་བཏུང་བའི་ཀླུང་དེ་དག་ཀྱང་པད་མའི་ནང་གི་འདབ་མ་དེ་ཉིད་ལ་རབ་ཏུ་འབྱུང་བར་འགྱུར་རོ། །དེ་དག་ཉིད་འདི་སྙམ་དུ་སེམས་པར་གྱུར་ཏེ། བདག་ཅག་གི་བཏུང་བ་དང་ཁ་ཟས་འདི་དག་ལ་ལྟོས་དང་ཟེར་ནས་དེ་དག་ལྷ་དག་དང་ལྷན་ཅིག་ཏུ་བདུད་རྩི་ཟ་བར་བྱེད་དོ། །དེ་ནས་ལྷ་དེ་དག་རྣམས་དུས་རིང་དུ་འདའ་བར་བྱེད་དོ། །འདས་ནས་ནི་འདི་ཉིད་དུ་རྣམ་པར་གནས་པའི་བདག་ཅག་རྣམས་ལ་ཡང་འདབ་མའི་བར་རྣམས་ཉིད་ལས་རྩེད་མོའི་ནགས་འདི་དག་རྣམས་ཀྱང་ལེགས་པར་འབྱུང་བར་གྱུར་ཅིག །དེ་ནས་སེམས་བསྐྱེད་པ་ཙམ་ཉིད་ན་ལེགས་པར་བྱས་པའི་ལས་རྣམས་ཀྱི་ནགས་དེ་དག་རབ་ཏུ་འབྱུང་བར་གྱུར་པ་ནི། རིན་པོ་ཆེ་བདུན་གྱིས་རྣམ་པར་སྤྲས་པའི་ལྗོན་ཤིང་རྣམས་ལ་སྣ་ཚོགས་པའི་བྱ་རྣམས་ཀྱིས་སྒྲའི་ཁྱད་པར་བརྗོད་པས་དགའ་བར་གྱུར་པ་འཁྲི་ཤིང་ཀུན་ནས་དུད་པའི་ཁང་པ་རྣམ་པར་རྒྱས་པ་དང་། མེ་ཏོག་དང་འབྲས་བུ་དང་ལོ་ཏོག་རྣམས་ཕུན་སུམ་ཚོགས་པས་དུས་དང་ནམ་ཟླ་ཐམས་ཅད་དུ་དགའ་བར་གྱུར་པ་དང་། ཁྱད་པར་དུ་རྣམ་པ་སྣ་ཚོགས་པ་དགའ་བར་གྱུར་པའི་ཆུ་ཀླུང་དང་འབབ་ཆུ་དང་། ཤིན་ཏུ་བལྟ་བར་མཛེས་པའི་ཆུ་ཚག་ཚིག་དང་རྣམ་པ་སྣ་ཚོགས་པའི་འབབ་ཆུ་དང་ཆུ་བཤལ་དག་གི་སྒྲ་འུར་འུར་{{page:{number:1623,folio:270a,volume:70}}}ཟེར་བ་རྣམས་ཆེས་དགའ་བར་གྱུར་པ་རྣམས་དང་། ཤིན་ཏུ་རྣམ་པར་ཕྱེ་བའི་ས་གཞིའི་ཆ་ཤས་རྣམས་ལ་རྣམ་པ་དུ་མ་སྣ་ཚོགས་པའི་དྲི་དང་ཚད་དང་དབྱིབས་དང་ལྡན་པའི་མེ་ཏོག་རྣམས་ཉེ་བར་སྐྱེས་པར་གྱུར་པ་ལ། འདི་ལྟ་སྟེ་ཆུ་ལས་གྱུར་པའི་མེ་ཏོག་དེར་སྐྱེས་པ་ན། འདི་ལྟ་སྟེ། ཨུད་པ་ལ་སྔོན་པོ་དང་ཀུ་མུ་ད་དང་། ཨ་མ་ལཱ་ནཱ་དང་ནཱི་ཏཱ་ན་དང་ལེགས་པར་སྤྲས་པ་དང་འདབ་མ་བརྒྱ་པ་དང་གཡོ་བ་མེད་པ་དང་ཕུན་སུམ་ཚོགས་པ་དང་། ལ་བ་ལ་དང་ཁོར་ཡུག་དང་འདྲ་བ་དང་འོད་སྣང་བ་དང་བུང་བའི་མིག་དང་མཚུངས་པ་རྟག་པར་རྣམ་པར་བཀྲ་བ་དང་། ཨིན་དྲ་ནཱི་ལའི་མདོག་དང་མེ་ཏོག་རྣམས་ཐམས་ཅད་ཐམས་ཅད་དུ་སྐྱེས་པ་དེ་ལྟ་བུ་རྣམས་ལ་སོགས་པའི་ཆུ་ལས་སྐྱེས་པར་གྱུར་པའི་ལྷ་རྫས་ཀྱི་མེ་ཏོག་རྣམས་ཀྱིས་ཉེ་བར་མཛེས་པར་བྱས་པའི་ནགས་རྣམས་རབ་ཏུ་འབྱུང་ངོ་། །དེ་བཞིན་དུ་ཐང་ལས་སྐྱེས་པར་གྱུར་པའི་མེ་ཏོག་རྣམས་མདོག་དང་དབྱིབས་སྣ་ཚོགས་པར་དགའ་བར་གྱུར་པའི་མེ་ཏོག་གིས་ཉེ་བར་མཛེས་པར་བྱས་པ་རྣམས་པད་མ་ཆེན་པོའི་འདབ་མའི་གསེབ་ཏུ་ཞུགས་པའི་ལྷ་རྣམས་ལ། པད་མ་ཆེན་པོ་ཉིད་ཀྱི་ནགས་ལས་ལེགས་པར་སྐྱེས་པའི་མེ་ཏོག་རྣམས་ཁ་ཅིག་ནི་འདི་ལྟ་སྟེ། བདེ་བའི་འོད་ཟེར་འཐབ་བྲལ་བ་རྣམས་ཀྱིས། བོས་པར་གྱུར་པ་ན་འོང་བ་གང་གི་ཚེ་བོས་པ་ཉིད་ན་ལྷ་མོ་རྣམས་ཀྱི་དྲུང་དུའམ། ལྷ་རྣམས་ལ་ཡང་རྟག་པར་རབ་ཏུ་དྲངས་པས་ཁ་བྱེ་བར་གྱུར་པའི་མདོག་གིས་འོང་བར་གྱུར་ཏེ། དཔག་ཚད་བརྒྱར་དྲི་འབྱུང་བར་བལྟ་ན་སྡུག་ཅིང་དགའ་བར་གྱུར་པ། ཁ་དོག་སྣ་ཚོགས་པ་རྣམས་ལེགས་པར་ཁ་བྱེ་བ་དུས་ཐམས་ཅད་དུ་རབ་ཏུ་རངས་ཤིང་གང་བར་རྒྱས་པ། འདབ་མ་དང་ཟེ་བ་རྣམས་འཇོམ་པས་རེག་ན་ཤིན་ཏུ་བདེ་བ་འོད་ཟེར་ཐམས་ཅད་ཀྱིས་རྣམ་པར་བརྒྱན་པ། ས་གཞི་ལ་བལྟ་བས་ངོམས་པ་མེད་པ་འདོད་པ་བཞིན་དུ་དགའ་བ་རྣམ་པ་དེ་ལྟ་བུའི་ཐང་ལས་སྐྱེས་པའི་མེ་ཏོག་རྣམས་རབ་ཏུ་འབྱུང་ངོ་། །ཡང་ནགས་རྣམས་ལ་ལྗོན་ཤིང་ལས་གྱུར་པའི་མེ་ཏོག་རྣམས་ནི། འདི་ལྟ་སྟེ་མན་དཱ་ར་བའི་མེ་ཏོག་ཀྱང་བཏོག་པར་སླ་བ་དང་རེག་བྱ་དང་རོ་དང་དྲི་དང་ཁ་དོག་ཀྱང་དགའ་བར་གྱུར་པ་དང་ཀེ་ཏ་ཀ་དང་{{page:{number:1624,folio:270b,volume:70}}}ཙམ་པ་ཀའི་མེ་ཏོག་དང་ཀླུ་གཞོན་ནུའི་ལྕེ་དང་རྙིང་པ་དང་གསར་པའི་མ་ལི་ཀ་དང་ཡིད་བདེ་བ་དང་འོད་བྱེད་པ་དང་། དྲིས་ཚིམ་པར་བྱེད་པ་དང་ཐམས་ཅད་ལས་དགའ་བར་གྱུར་པའི་རིའི་ཕྲེང་བ་དང་རྩེ་མོ་དགའ་བར་གྱུར་པ་རྣམས་ལས། རྣམ་པ་དེ་ལྟ་བུའི་མེ་ཏོག་དང་ཤིང་ལྗོན་པ་དང་འཁྲི་ཤིང་དང་ཤིང་གེལ་པ་རྣམས་ལས་རབ་ཏུ་སྐྱེས་ཤིང་ལེགས་པར་བྱུང་བར་གྱུར་པ་ནི། པད་མའི་ནང་གི་འདབ་མ་རྣམས་ལ་ཞུགས་ནས་རྩེ་བར་གྱུར་པའི་ལྷ་དེ་དག་རྣམས་ཀྱི་ལེགས་པར་བྱས་པའི་ལས་ཀྱི་མཐུ་ལས་ཡིན་ནོ། །དེ་ནས་ལྷ་དེ་དག་ལྷན་ཅིག་སྤྱོད་པའི་འཁོར་དང་བཅས་པ་རྣམས་ནགས་དེ་དག་རྣམས་དང་པད་མའི་ཚལ་གྱི་འདབ་མའི་ནང་དུ་སོང་ནས་དེ་ལྟར་དགའ་བར་བྱེད་པ་དང་རྩེ་བར་ཡང་བྱེད་པའི་མཐུ་སྟོབས་འདི་ནི། པད་མ་ཆེན་པོའི་ནགས་དེ་དང་པད་མའི་ནགས་དེ་དང་རྣམ་པར་རྒྱས་པའི་མཚོ་དེའི་ཡང་ཡིན་ཏེ། ཀུན་བརྟག་པར་རྣམ་པར་ཁ་བྱེ་བ་དེའི་ཡིན་ནོ། །དེ་ལྟར་ལྷ་དེ་དག་རྣམས་པད་མ་ཆེན་པོའི་འདབ་མའི་ནང་དུ་སོང་ནས་དུས་རིང་དུ་དགའ་བར་བྱེད་པ་དང་ལྷ་རྫས་ཀྱི་འདོད་པའི་ཡོན་ཏན་ལྔ་དང་ཉེ་བར་ལྡན་པས་རྩེ་བར་ཡང་བྱེད་དོ། །དེ་ནས་དེ་ལྟར་རྩེ་བར་བྱེད་པ་དེ་དག་རྣམས་དེ་ལྟར་པད་མ་ཆེན་པོའི་འདབ་མའི་ནང་དུ་སོང་བ་རྣམས་འདི་སྙམ་དུ་སེམས་ཏེ། གང་མ་ཐང་ཡང་བདག་ཅག་འདི་ན་གནས་ནས་རྩེད་མོས་རྒྱུ་བ་རྣམས་ལ་རི་དག་འབྱུང་བར་འགྱུར་ན་རུང་སྟེ། རིན་པོ་ཆེ་སྣ་ཚོགས་པའི་རྩེ་མོ་ཅན་འོད་ཟེར་གྱིས་སྣང་བར་བྱས་པ་དང་བྱའི་ཚོགས་ཀྱི་སྒྲ་རྣམ་པར་བརྗོད་པས་མངོན་པར་དགའ་བ་དང་རི་ཕུག་དང་ཁྲོད་དང་ཆུ་ཀླུང་དང་ངོས་དང་ལྗོངས་དག་གིས་དགའ་བར་གྱུར་པའི་ས་གཞི་ཆ་ཤས་རྣམས་ལེགས་པར་རྣམ་པར་ཕྱེ་བ་ཐམས་ཅད་ནས་རྩེད་མོ་རྩེ་བར་འོང་བ་ལྷ་བདག་ཅག་རྣམས་ལ་བདག་ཅག་ལྷ་རྣམས་ཀྱི་ཡང་ལྷ་བདག་ཅག་པད་མ་ཆེན་པོའི་འདབ་མའི་གསེབ་ཏུ་ཞུགས་པ་རྣམས་ལ་དེ་ལྟ་བུའི་རི་དག་ལེགས་པར་འབྱུང་བར་གྱུར་ན་རུང་ངོ་། །དེ་ནས་སེམས་བསྐྱེད་པ་དང་ལྷན་ཅིག་ཁོ་ནར་ལྷ་དེ་དག་རྣམས་ལ་འབྱུང་བར་འགྱུར་ཏེ། ལྷ་དེ་དག་གི་ལེགས་པར་བྱས་པའི་ལས་ཀྱི་རྐྱེན་གྱི་དབང་དང་རྐྱེན་གྱི་དབང་གིས་རབ་ཏུ་ཕལ་ཆེ་བར་གྱུར་པའི་ནགས་དང་{{page:{number:1625,folio:271a,volume:70}}}ཉེ་བའི་ནགས་དང་རྫིང་བུ་དང་རིའི་རྩེ་མོ་དང་ཁོང་གསེང་གི་གསེབ་དང་དགའ་བར་གྱུར་པའི་རི་ངོས་རྣམས་དང་ཚང་ཚིང་དང་ཕུག་དགའ་བར་གྱུར་པ་རིན་པོ་ཆེ་བདུན་གྱིས་རྣམ་པར་སྤྲས་པས་ཀུན་ཏུ་འབར་བ་འོད་ཟེར་དང་ལྡན་པས་དགའ་བར་བྱེད་པ་དེ་འཁྲི་ཤིང་ཀུན་ནས་འཕྱང་བ་དང་སྨན་ལྗོངས་དང་རི་ཁྲོད་རྣམས་ཡིད་ཀྱི་རྗེས་སུ་འཐུན་པ་རྟག་ཏུ་མཐོང་བ་ན་དགའ་བར་འགྱུར་བའི་རི་བརྒྱ་ཕྲག་རབ་ཏུ་བྱུང་བར་གྱུར་པ་རྣམས་ལ་ལྷ་རྫས་ཀྱི་མེ་ཏོག་དང་འབྲས་བུ་དང་འཁྲི་ཤིང་ཀུན་ཏུ་འཕྱང་བས་ལེགས་པར་འཁྲིལ་བ་རྣམས་ཀྱིས་དགའ་བར་གྱུར་པའི་ཕུག་དང་ངོས་དང་ལྗོངས་བརྒྱ་སྟོང་དང་ལྡན་པ་རྣམས་འབྱུང་བར་གྱུར་ཏོ། །དེ་ནས་ལྷ་དེ་དག་རྣམས་འདབ་མའི་གོང་བུ་དེ་ཡོངས་སུ་སྤངས་ནས། དེ་ཁོ་ན་བཞིན་དུ་ལྷ་བརྒྱ་སྟོང་གིས་ཡོངས་སུ་བསྐོར་བས་ལྷ་རྫས་ཀྱི་མདོག་དང་དྲི་དང་རེག་བྱ་དང་ལྡན་པ་རྣམས་ཀྱི་རྙིང་པ་མེད་པའི་མེ་ཏོག་གི་ཕྲེང་བ་རྣམས་ཀྱིས་ཉེ་བར་ཁྱབ་པ། ལྷའི་གླུ་མཁན་གྱི་སྐད་སྙན་པ་རྣམས་དང་བཅས་པའི་དལ་ཞིང་བརྒྱུད་པས་ཡིད་འཕྲོག་པའི་སྒྲ་མཛེས་པ་རྣམས་ཀྱིས་རིང་དུ་ཡང་རྣ་བའི་བུ་ག་ཚིམ་པ་མེད་པར་ལྷ་རྫས་ཀྱི་འདོད་པའི་ཡོན་ཏན་ལྔ་དང་ལྡན་པའི་རི་དེ་ལ་དལ་བུས་དལ་བུས་འགྲིམ་པར་བྱེད་དོ། །ཐོ་ཕྱི་ཀུན་ཏུ་རྒྱ་བསྐྱེད་ནས་མིག་ལེགས་པར་བསྒྱུར་ཞིང་ལྟ་བར་བྱེད་པའི་མིག་སྔ་ན་མངོན་པར་དགའ་བ་རྣམས་ལྷ་དེ་དག་རྣམས་དགའ་བར་བྱེད་ཅིང་གཡོག་གི་བྱ་བ་རྣམས་ཀྱང་བྱེད་དོ། །ཟས་དང་སྐོམ་གྱི་ཀླུང་རྣམས་ལ་ཡང་བཏུང་བ་དང་བཟའ་བ་དགའ་བར་གྱུར་པ་དག་ལ་ཟ་བ་དང་འཐུང་བར་བྱེད་དོ། །དེ་རྣམ་པ་སྣ་ཚོགས་པ་རྣམ་པ་དུ་མ་དང་ལྡན་པའི་བཏུང་བ་དང་བཟའ་བའི་བྱ་བ་རྣམས་བྱས་ནས་རི་ཁྲོད་ཀྱི་གསེབ་རྣམས་སུ་མན་དཱ་ར་བ་དང་པད་མ་ཀུ་ཤེ་ཥ་ཡཱ་མཆོག་གིས་རང་གི་ལུས་ལ་ཡང་བཅིངས་པ་དང་། དེ་བཞིན་དུ་ལྷ་མོ་རྣམས་ཀྱིས་ཀྱང་ལྷ་རྫས་ཀྱི་ཕྲེང་བ་མཆོག་གིས་བྱས་ནས་གར་བྱེད་པ་དང་། གླུ་ལེན་པས་ཀྱང་དུས་རིང་དུ། ལྷ་རྫས་ཉིད་ཀྱི་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་ལྡན་པར་གྱུར་པས། སླར་ཡང་དེ་ཁོ་ན་བཞིན་དུ་ཡུལ་རྣམས་ལ་ཆགས་པའི་ཡིད་ཀྱིས་ཐམས་ཅད་ཉིད་དུ་ངོམས་པར་མ་གྱུར་ནས། སྲེད་པའི་གཙང་{{page:{number:1626,folio:271b,volume:70}}}པོས་ངེས་པར་ཁྱེར་བར་གྱུར་པས། གཟུགས་དང་རྒྱན་དང་ཆ་ལུགས་སྣ་ཚོགས་པ་ཅན་གྱི་ལྷ་དེ་དག་རྣམས་ལྷ་མོའི་ཚོགས་ཀྱིས་ཡོངས་སུ་བསྐོར་ནས་ལན་བརྒྱ་ཕྲག་རྣམས་སུ་དང་། ཡང་ན་ལན་སྟོང་ཕྲག་རྣམས་སུ་སླར་ཉིད་ཀྱང་གང་ན་རྣམ་པར་རྒྱས་པའི་མཚོ་ཆེན་པོ་ལ་པད་མ་ཆེན་པོས་ལེགས་པར་རྒྱས་པ་དེར་ཉེ་བར་འགྲོའོ། །ཕྱིར་ཞིང་ཡང་མཚོ་ཆེན་པོ་དེ་ཉིད་དུ་ཀུན་ནས་ཉེ་བར་འཇུག་པར་བྱེད་པ་དང་ཀུན་ཏུ་ཉེ་བར་བགྲོད་པར་ཡང་བྱེད་ལ། སླར་ཡང་དེ་ཁོ་ན་བཞིན་དུ་དེ་ཁོ་ན་ཉིད་ཀྱི་པད་མའི་འདབ་མ་རྣམས་ལ་དེ་བཞིན་ཉིད་དུ་སོ་སོ་སོ་སོར་ཆེས་དགའ་བར་གྱུར་པའི་རྩེད་མོ་རྣམས་ཉམས་སུ་མྱོང་བར་བྱེད་དེ། རང་གི་ལས་རྣམས་དང་ཆ་འདྲ་བ་རྒྱས་བཏབ་པའི་རྗེས་དོད་པ་བཞིན་ནོ། །དེ་ནས་གཞན་ཡང་ལྷ་དེ་དག་རྣམས་ཉིད་འདི་སྙམ་དུ་སེམས་ཏེ། ཐ་མར་ན་ཡང་བདག་ཅག་རྣམས་ཀྱི་རི་སུལ་སྣ་ཚོགས་པ་རྣམས་ནས་རྣམ་པ་དུ་མ་རྣམ་པ་སྣ་ཚོགས་པའི་བྱ་གཟུགས་དང་། ཆ་བྱད་དང་རྩེད་འཇོ་དང་དབྱིབས་དང་ཟས་དང་གནས་དང་སྤྱོད་ལམ་རྣམས་མཐོང་ན་དགའ་བ་སྙན་པར་གྱུར་པའི་སྒྲ་དུ་མ་རྣམས་ཀྱིས་རྩེ་སྒྲོགས་པས་ལྷག་པར་དགའ་བར་གྱུར་པ། རིན་པོ་ཆེ་བདུན་གྱི་ཐིག་ལེས་རྣམ་པར་སྤྲས་པའི་རིན་པོ་ཆེ་བདུན་རྣམ་པར་བཀྲ་བའི་ཐིག་ལེ་རྣམས་སྐྱེས་པའི་ལུས་རྒྱ་ཆེན་པོ་ཐམས་ཅད་དུ་ཐོགས་པ་མེད་པའི་འགྲོས་ཀྱིས་ལེགས་པར་སྤྱོད་པ། ཆུ་དང་ཐང་དང་བར་སྣང་རྣམས་ལ་ཡང་བདེ་བའི་འགྲོས་ཀྱིས་འགྲོ་བར་བྱེད་པ་གང་དག་གིས་བདག་ཅག་རྣམས་ནུས་པར་འགྱུར་བ་བལྟ་ན་སྡུག་པའི་བྱ་དེ་དག་རྣམས་བྱུང་ན་རུང་ན། ངེད་རང་རྣམས་ཀྱིས་ཀྱང་ནམ་མཁའི་དཀྱིལ་དུ་འགྲོ་བར་ནི་ནུས་ན། འོན་ཀྱང་བདག་ཅག་རྣམས་འདོད་པ་ནི་ཐ་མར་ན་ཡང་བདག་ཅག་བྱ་དེ་དག་རྣམས་ཀྱི་རྒྱབ་ཏུ་ཞོན་ལ་ལྷ་མོའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་ནས་ཤིན་ཏུ་བདེ་བས་ནམ་མཁའི་དཀྱིལ་དུ་རབ་ཏུ་བགྲོད་པས་བདེ་བ་རྒྱ་ཆེན་པོའི་ས་མ་ལུས་པ་འདི་དག་རྣམས་ཀུན་ནས་གནོད་པ་མེད་པའི་འགྲོས་ཀྱིས་ཀུན་དུ་བལྟ་བར་བྱའོ། །ཉེ་འཁོར་ཀུན་ལ་རྣམ་པར་བལྟས་ཤིང་རྣམ་པར་བལྟས་ནས་སླར་ཉིད་ཀྱང་ཆེས་ལྷག་པར་ལྷན་{{page:{number:1627,folio:272a,volume:70}}}ཅིག་སྤྱོད་པའི་འཁོར་དང་བཅས་ནས་རྩེད་མོ་བྱེད་པར་གྱུར་པ་ན། དེ་ལྟར་ལྷ་དེ་དག་རྣམས་ཀྱི་སེམས་བསྐྱེད་པ་དང་ལྷན་ཅིག་ཁོ་ནར་སྣ་ཚོགས་པའི་རིའི་ཁྲོད་དང་ཕུག་དང་འཁྲི་ཤིང་འཕྱང་བ་རྣམས་དང་རིའི་རྩེ་མོ་རྣམས་དང་རྣམ་པ་སྣ་ཚོགས་པའི་ཚང་ཚིང་དང་རི་སུལ་དང་ལྗོན་ཤིང་རྣམས་ལ་གནས་པའི་བྱ་རྣམས་ལེགས་པའི་ལས་ཀྱིས་བོས་པར་གྱུར་པ་ན་འོང་བར་འགྱུར་བ་ནི། སྣ་ཚོགས་པའི་གཟུགས་དང་ཆ་བྱད་དང་སྣ་ཚོགས་པའི་མདོག་དང་སྐད་ཀྱི་དབྱངས་རྣམས་དང་ལྡན་པ་དང་། རིན་པོ་ཆེ་བདུན་གྱི་ཐིག་ལེ་རྣམས་ཀྱིས་སྤྲས་པས་རྣམ་པར་བཀྲ་བ། ལྷ་མོ་རྣམས་ཐམས་ཅད་ཀྱང་ངོ་མཚར་བསྐྱེད་པ་དང་། ཡིད་མངོན་པར་དགའ་བ་དང་ནམ་མཁའི་དཀྱིལ་མ་ལུས་པ་དེ་དག་རྣམས་ཀུན་ནས་ཁྱབ་པར་གྱུར་པ་དང་། རྩེ་སྒྲོགས་པས་ཀྱང་གང་བར་བྱས་ནས་པད་མ་ཆེན་པོའི་འདབ་མའི་གོང་བུ་རྣམས་གང་ན་ལྷ་དེ་དག་རྣམས་རྩེ་བ་དེར་ཀུན་ཀྱང་འོང་བར་འགྱུར་རོ། །དེ་དག་རྣམས་ནི་ནམ་མཁའ་ལ་འགྲོ་བ་ཡིན་པས་ནམ་མཁའ་མ་ལུས་པ་རྣམས་ཐམས་ཅད་དུ་ཁྱབ་པར་བྱེད་དོ། །དེ་ནས་ལྷ་དེ་དག་གིས་བྱ་དེ་དག་མངོན་པར་མཐོང་ནས་ལྷ་མོ་དང་བཅས་པ་རྣམས་སླར་ཉིད་ཀྱང་ཆེས་རབ་ཏུ་རངས་པར་གྱུར་པའི་ཡིད་ཀྱིས་ལྷན་ཅིག་སྤྱོད་པ་དང་བཅས་པ་རྣམས་ནམ་མཁའི་དཀྱིལ་དུ་འཕགས་པར་འདོད་པར་གྱུར་ཏོ། །དེ་ནས་བྱ་དེ་དག་རྣམས་གང་གི་ཚེ་ཉེ་བར་འོངས་པ་དེའི་ཚེ་ལྷན་ཅིག་སྤྱོད་པ་རྣམས་དང་བཅས་པ་དེ་དག་ཉིད་ཀྱི་རྒྱབ་ཏུ་ངེས་པར་ཞོན་ཏེ། ནམ་མཁའི་དབྱིངས་ཀུན་ཏུ་འཕགས་པར་གྱུར་ནས་ཉེ་འཁོར་དུ་ཡང་དེ་དག་གིས་ཁྱབ་པར་བྱས་སོ། །དེ་ནས་གླུ་ལེན་པར་གྱུར་པས་ལག་ན་པི་བང་དང་གསེར་གྱི་དགུ་པོ་རྒྱུད་མངས་དང་། གླིང་བུ་དང་རྔ་མུ་ར་བ་དང་ལྷ་རྫས་ཀྱི་རོལ་མོ་མཁན་དགའ་བར་གྱུར་པ་རྣམས་ཀྱིས་རྣ་བའི་བུ་གར་གཏད་པར་གྱུར་པ་ཕན་ཚུན་ལྷན་ཅིག་ཏུ་བདེ་བའི་ས་དེ་དག་རྣམས་ལ་ཀུན་དུ་ལྟ་བར་བྱེད་དོ། །དགའ་བ་རྣམས་ལ་ཉེ་བར་ལོངས་སྤྱོད་པར་བྱེད་དོ། །ལྷ་དེ་དག་རྣམས་བདེ་བའི་འདོད་ཆགས་ཀྱིས་ཆགས་པར་གྱུར་པ་དགའ་བའི་འདོད་ཆགས་ཀྱིས་རབ་ཏུ་རྣམ་པར་ཉམས་{{page:{number:1628,folio:272b,volume:70}}}པའི་ཡིད་ཅན་རྣམས་ཀྱིས་ཕ་རོལ་ཏུ་ཡང་ལོག་པར་ལྟུང་བར་འགྱུར་བ་ནི་མཐོང་བ་མ་ཡིན་ནོ། །དེ་ནས་དེའི་དུས་ན་ལེགས་པར་བྱས་པའི་ལས་རྣམས་ཀྱིས་ལེགས་པར་བསྐུལ་བས། དེ་ཁོ་ན་ཉིད་བརྗོད་པ་ཞེས་བྱ་བའི་བྱས་ལྷ་བག་མེད་པ་དེ་དག་རྣམས་ལ་རྗེས་སུ་འདོམས་པར་བྱེད་པའི་ཚིགས་སུ་བཅད་པ་བཤད་པ། ཇི་ལྟར། ཇི་ལྟར་ལུས་ཅན་རྣམས་ཀྱི་ནི། །སྲོག་ནི་ཤིན་ཏུ་མྱུར་འགྲོ་བ། །བྱ་རྣམས་འགྲོས་དང་རླུང་པོ་ཡང་། །དེ་བཞིན་མྱུར་དུ་འགྲོ་བ་མིན། །རླུང་དེ་ལས་ནི་ཕྱིར་ཟློགས་ཤིང་། །བྱ་དེ་རྣམས་ཀྱང་ཕྱིར་ལ་ཟློགས། །འགག་པར་འགྱུར་བའི་སྲོག་ཀྱང་ནི། །དེ་ནི་སླར་ཡང་འོངས་པ་མེད། །ལས་ནི་མྱུར་བར་ཟད་པ་དང་། ཐ་མ་ཡང་ནི་མྱུར་བར་འབྱུང་། །ཅིས་ཀྱང་འབྱུང་བའི་འདུ་འབྲལ་བ། །ལྷ་རྣམས་ཀྱིས་ཀྱང་གོ་བ་མིན། །བཟློག་པར་མི་ནུས་ཤུགས་ཆེན་པོ། །གཏུམ་པོ་ཐམས་ཅད་བརླག་པར་ནུས། །ངེས་པར་མྱོང་བའི་སྟོབས་ལྡན་པ། །འཆི་བདག་འདི་ཡང་མ་རིག་གོ། །ཤིན་ཏུ་བག་མེད་པ་ཡི་ལྷ། །བདེ་བས་ཡོངས་སུ་བསླུས་པ་ཡིན། །གང་ཞིག་ངེས་པར་འབྱུང་བ་ཡི། །སྡུག་བསྔལ་ཆེན་པོ་མ་རིག་གོ། །འདུས་བྱས་ཀྱང་ནི་ཐམས་ཅད་ཀྱང་། །འཇིགས་དང་བཅས་པའི་ཁྱད་པར་གྱིས། །འདི་ནི་རྣམ་པར་འཇིག་པར་འགྱུར། །སྲིད་ནས་སྲིད་པར་ཆོས་ཉིད་ཀྱང་། །འདི་ནི་རྒ་བས་ལང་ཚོ་འཇོམས། །སྲོག་ནི་འཆི་བའི་ཐ་མ་སྟེ། །རྒུད་པར་གྱུར་པའི་འཇིགས་བྱེད་ཀྱིས། །གནས་པ་རྣམས་ནི་འཇིག་པའི་རྒྱུ། །འཇིགས་ཆེན་རྣམ་པ་དེ་ལྟ་བུ། །སྡུག་བསྔལ་གྱིས་ཀྱང་འཇིགས་པ་ཆེ། །བག་མེད་པ་ཡི་ལྷ་གང་ཡང་། །བསམ་པ་དེ་དག་ཅུང་ཟད་མེད། །གང་ཡང་བློ་ཡི་མིག་གིས་ནི། །མ་འོངས་པ་ཡི་འཇིགས་པ་མཐོང་། །དེ་ནི་མཁས་པ་ཡིན་ཞེས་བྱ། །བྱིས་པ་རྣམས་ནི་བཟློག་པ་ཡིན། །རྣམ་རྨོངས་ཡིད་ཅན་ཐམས་ཅད་ནི། །རང་གི་སེམས་ནི་བསླུས་པ་ཡིན། །མར་མེའི་སྣུམ་ནི་ཟད་ལྟ་བུའི། །ལས་ཟད་པ་ནི་མ་མཐོང་ངོ་། །དགའ་བའི་ཡུལ་ནི་དུ་མ་རྣམས། །བདེ་བ་བླ་ན་མེད་པ་འདི། །{{page:{number:1629,folio:273a,volume:70}}}ལོངས་སྤྱོད་ནས་ནི་ལས་ཟད་པས། །སླར་ཡང་ལོག་པར་ལྟུང་བར་འགྱུར། །དེ་ལྟར་བྱ་དེས་ལེགས་པར་བྱས་པའི་ལས་ཀྱི་ཚིག་གིས་ལྷ་དེ་དག་རྣམས་ལ་རྗེས་སུ་སྟོན་པར་བྱེད་དོ། །བག་མེད་པའི་ཡུལ་གྱིས་ཀུན་ནས་རྨོངས་པའི་ལྷ་དེ་དག་རྣམས་ཀྱིས་གོ་བར་མི་འགྱུར་ཞིང་། བརྗོད་པ་དེ་དག་རྣམས་ལ་ཡང་རྩིས་བཏབ་མ་བྱས་པར་ཕྱིར་ཉིད་ཀྱང་། བདེ་བ་རྒྱ་ཆེན་པོའི་ས་གཞི་མ་ལུས་པ་དེ་དག་རྣམས་ཀུན་ཏུ་ལྟ་བར་བྱེད་དེ། ཐམས་ཅད་ལས་མངོན་པར་དགའ་བར་གྱུར་པའི་རི་རྣམས་དང་ཆུ་ཀླུང་དང་། སྨན་ལྗོངས་དང་འབབ་ཆུ་དང་རྫིང་བུ་དང་ལྗོན་ཤིང་དང་ནགས་དང་ཉེ་བའི་ནགས་དང་ལེགས་པར་འབྲེལ་པ་རྣམས་དང་། དེ་ལྟ་དེ་ལྟར་པད་མའི་ཚལ་རྣམས་དང་རི་བོའི་མཆོག་རྣམས་ཀྱིས་ཡོངས་སུ་གང་བ་རྣམས་ན་ལྷའི་ཚོགས་རྩེ་དགའ་བ་རྣམས་ཀྱིས་ལེགས་པར་འབྲེལ་བ་རྣམས་དང་ཡང་གཞན་རྣམས་ལ་བྱ་རྣམས་ཀྱིས་བརྗོད་པའི་ཁྱད་པར་དགའ་བར་འགྱུར་བའི་བར་དུ་གླུ་བླངས་པ་ལྟ་བུར་ཐམས་ཅད་ནས་རྣ་བས་དང་དུ་ལེན་པར་བྱེད་པའི་སྒྲ་རྣམས་དང་། གཞན་ཡང་དེ་མ་ཡིན་པ་རྣམས་མཐོང་བར་གྱུར་པ་ལ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས། པད་མའི་བར་མཚམས་རྣམས་ནས་རིན་པོ་ཆེའི་རྩི་དག་འཐུང་བར་བྱེད་དོ། །དཔག་བསམ་གྱི་ཤིང་གི་ནགས་རྣམས་ལ་ཡང་རྔ་སྐད་ཡན་ལག་ལྔ་དང་ལྡན་པས་ལྷན་ཅིག་ཏུ་དགའ་བར་བྱེད་དོ། །གཞན་ཡང་གཞན་དག་རྣམས་སུ་རྒྱུ་བར་གྱུར་པ་ན། ཁང་བུ་ནམ་མཁའི་དཀྱིལ་དང་འདྲ་བ་རྣམས་ལ་ཞོན་པའི་ལྷ་དང་ལྷ་མོ་རྣམས་ལྷན་ཅིག་ཏུ་ལྷ་རྫས་ཀྱི་མེ་ཏོག་གི་ཕྲེང་བའི་རྒྱན་དང་ལྷ་རྫས་ཀྱི་ཡུལ་ལྔ་པོ་རྣམས་ཉིད་ལྷ་རྫས་ཀྱི་རྔ་རྣམས་ཉིད་ཀྱིས་རྩེ་བར་གྱུར་པ་རྣམས་མཐོང་ངོ་། །ལྷ་དང་ལྷ་མོ་དེ་དག་རྣམས་ཉིད་ཀྱིས་ཀྱང་མཐོང་ནས་ཕན་ཚུན་ལྷན་ཅིག་ཏུ་ཚོགས་པར་གྱུར་ཏེ་རྩེ་བར་བྱེད་དོ། །རིན་པོ་ཆེ་བདུན་དང་རིན་པོ་ཆེ་མ་ར་ཀ་ཏ་ཡིས་རྣམ་པར་བཀྲ་ཞིང་འཚེར་བག་དང་ལྡན་པར་ནམ་མཁའི་དཀྱིལ་ནས་འོངས་པའི་བྱ་དེ་དག་རྣམས་ཀྱི་རྒྱབ་ཏུ་ལེགས་པར་ཞོན་པ་རྣམས་དང་ལྷ་གཞན་གང་{{page:{number:1630,folio:273b,volume:70}}}དག་དགའ་བའི་ཚལ་ན་ཀུན་དུ་གནས་པའི་དེ་དག་རྣམས་ཁང་བུའི་སྟེང་དུ་ལེགས་པར་ཞོན་པ་རྣམས་དང་དེ་དག་ཐམས་ཅད་དང་ཡང་དག་པར་ལྡན་པར་གྱུར་ནས་ནམ་མཁའ་ཉིད་ལ་རྩེ་དགའ་བར་བྱེད་པ་དང་། ཕན་ཚུན་དུ་གྲོགས་ཀྱི་བྱ་བ་དང་ལྡན་པས་དགའ་བར་ཡང་བྱེད་དོ། །དུས་ཤིན་ཏུ་རིང་བར་འདོད་པའི་མཆོག་རྣམས་ལ་དེ་དག་རྣམས་ཀྱིས་ལྷན་ཅིག་ཏུ་རྩེ་དགའ་བར་བྱས་ནས་སླར་ཡང་རིའི་རྩེ་མོ་དག་ལ་འཁོད་པར་བྱེད་དོ། །ནགས་དང་ཉེ་བའི་ནགས་རྣམས་ལ་དེ་དག་རྣམས་ཀྱིས་རྣམ་པ་སྣ་ཚོགས་པའི་རྩེད་འཇོ་རྣམས་བྱས་ནས་སླར་ཡང་རྣམ་པར་རྒྱས་པའི་མཚོ་ཆེན་པོ་དེར་འགྲོའོ། །བྱ་དེ་དག་རྣམས་ཉིད་ཀྱི་རྒྱབ་ཏུ་ལེགས་པར་ཞོན་ནས་ནམ་མཁའ་བཞིན་དུ་ཁྱབ་པར་བྱས་པས། ལྷ་རྫས་ཀྱི་རོལ་མོ་རྣམས་ལ་ཆགས་པར་གྱུར་པའི་ཡིད་ཀྱིས་ནགས་དང་ཉེ་བའི་ནགས་རྣམས་ལས་སླར་ཡང་རྣམ་པར་རྒྱས་པའི་མཚོ་ཆེན་པོ་དེ་ཉིད་དུ་ལེགས་པར་འགྲོ་བར་བྱེད་དོ། །གཞན་ཡང་རྣམ་པར་རྒྱས་པའི་མཚོ་དེ་ཉིད་ཐམས་ཅད་ལས་དགའ་བར་གྱུར་པར་གོ་ནས། གཞན་ཡང་དེ་དག་རྣམས་བྱ་དེ་དག་གི་རྒྱབ་དག་ལས་མུ་ཏིག་གི་སྟན་རྣམས་ལ་ལེགས་པར་བབས་སོ། །དེ་ནས་ཡང་ཐམས་ཅད་དང་ལྡན་པར་གྱུར་པ་རྣམས་ཕྱིར་ཞིང་ཉིད་དུ་དེ་དག་རྣམས་པད་མའི་འདབ་མ་ལ་རབ་ཏུ་འདུག་ནས་དགའ་བར་བྱེད་པ་རྣམས་ནི་སྔ་མ་བཞིན་ནོ། །དེ་ནས་པད་མའི་འདབ་མ་དེ་ལ་དུས་རིང་དུ་དགའ་བར་གྱུར་ནས། དུས་གཞན་ན་འདི་ལྟ་བུའི་བློ་སྐྱེས་པར་གྱུར་ཏེ། གང་བདག་ཅག་རྣམས་འདི་ཁོ་ན་ལྟར་གནས་བཞིན་དུ་མ་ཐང་ཡང་འཁྲི་ཤིང་གི་ཁང་བུ་རྣམས་ལ་རྒྱགས་པའི་ཁུ་བྱུག་གི་སྒྲ་དགའ་བར་གྱུར་པ་རྣམས་དང་། མེ་ཏོག་གི་ཚར་ཀ་ཀུན་དུ་འཕྱང་བ་རྣམས་དང་རིན་པོ་ཆེ་སྣ་ཚོགས་པ་རྣམ་པར་བཀྲ་བ་ཆེས་རབ་ཏུ་ཕལ་ཆེ་བ་སྣ་ཚོགས་པའི་ལོ་མ་དང་འདབ་མ་ཆགས་པར་འགྱུར་བ་རྣམས་དང་ཡང་དག་པར་ལྡན་པས་ཉེ་བར་བཀོད་པའི་འཁྲི་ཤིང་གི་ཁང་བུ་དག་བདག་ཅག་རྣམས་ཀྱི་རྩེད་མོའི་དོན་དུ་རབ་ཏུ་འབྱུང་བར་གྱུར་མོད། དེ་ནས་སེམས་བསྐྱེད་པ་དང་ལྷན་ཅིག་ཉིད་དུ་ལྷ་དེ་དག་རྣམས་ཀྱི་{{page:{number:1631,folio:274a,volume:70}}}ལེགས་པར་བྱས་པའི་ལས་ཀྱིས་དེ་དག་གི་འཁྲི་ཤིང་གི་ཁང་བུ་རྣམས་རིན་པོ་ཆེ་སྣ་ཚོགས་པའི་འོད་དང་ལྡན་པ། མེ་ཏོག་གི་མཆོག་གིས་ཀུན་ཏུ་སྤུད་པ་གསེར་བཟང་པོའི་རང་བཞིན་དང་དངུལ་གྱི་རང་བཞིན་དང་བཻ་ཌཱུརྱའི་རང་བཞིན་དང་སྔོན་པོ་ཆེན་པོའི་རང་བཞིན་དང་། པད་མ་རཱ་གའི་རང་བཞིན་དང་དེ་བཞིན་དུ་ཤེལ་གྱི་རང་བཞིན་དང་དེ་བཞིན་དུ་གསེར་བཙོ་མའི་རང་བཞིན་གྱི་མཆོག་ཏུ་མཐོང་ནས་དགའ་བར་འགྱུར་བ་རྣམས་དང་། དེ་བཞིན་དུ་རྣམ་པར་འདྲེས་པ་པོའི་རྣམ་པར་བཀྲ་བའི་འཁྲི་ཤིང་གི་ཁང་པ་དེ་རང་འབྱུང་བར་འགྱུར་ཏེ། ལེགས་པར་བྱས་པའི་ལས་རྣམས་ཀྱིས་དུས་མི་རིང་བ་ཉིད་ན་འབྱུང་བར་འགྱུར་བ་ཡིན་ནོ། །དེ་ནས་ལྷ་དེ་དག་རྣམས་ཀྱིས་འཁྲི་ཤིང་གི་ཁང་པ་དེ་དག་མངོན་པར་ཀུན་ནས་ལེགས་པར་མཐོང་བས་མཆོག་ཏུ་རབ་ཏུ་དགའ་བའི་ཡིད་ཀྱིས་སླར་ཡང་དེ་ཁོ་ན་བཞིན་དུ་རྩེ་བར་བྱེད་ཅིང་དགའ་བར་ཡང་བྱེད་དོ། །ལྷ་མོའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་བ་དང་བཅས་ནས། ལྷ་རྫས་ཀྱི་ཕྲེང་བས་བརྒྱན་པ་འདོད་པ་ཐམས་ཅད་ཕུན་སུམ་ཚོགས་པ་གནོད་པ་མེད་པ་དང་ལྡན་པའི་ཡིད་ཀྱིས་ཕྲག་དོག་དང་སེར་སྣ་དང་བྲལ་བ། འཐབ་མོ་དང་ཡིད་མི་བདེ་བའི་སྐྱོན་རྣམས་དང་བྲལ་བ། བདེ་ལེགས་སུ་རྣམ་པར་རྒྱུ་བ་ལེགས་པར་བྱས་པའི་ལས་རྣམས་ཀྱིས་དེ་དག་རྣམས་ལ་དགའ་བར་བྱེད་པའི་རྔ་སྐད་ཡན་ལག་ལྔ་དང་ལྡན་པའི་རྣམས་ལ་མ་ཉམས་པ་དང་སྙན་པ་དང་། དལ་ཞིང་རྒྱུན་ཆགས་པའི་དབྱངས་ཀྱིས་བརྒྱན་དུ་བྱས་པ་འཁྲི་ཤིང་གི་ཁང་བུ་དེ་དག་རྣམས་སུ་ལྷན་ཅིག་སྤྱོད་པ་དེ་དག་ཉིད་དང་ངོམས་པ་མེད་པའི་ཡིད་ཀྱིས་ལྷན་ཅིག་ཏུ་དགའ་བར་བྱེད་པ་རྣམས་ཐམས་ཅད་ཀྱང་སྲེད་པའི་དུག་གིས་བསྲེགས་པར་གྱུར་པས་འདོད་པའི་ཡོན་ཏན་ལྔ་མཚུངས་པ་མེད་པ་རྣམས་ཀྱིས་རྣམ་པར་ངོམས་པ་མེད་པར་གྱུར་པ། མི་རྟག་པ་དང་ཆ་འདྲ་བའི་དཔེ་མེད་པའི་འཁྲི་ཤིང་གི་ཁང་པར་དགའ་བར་གྱུར་པས་ཆེས་ལྷག་པར་ཆགས་པས་བསྒོས་པར་གྱུར་པའི་དགའ་བ་རྣམས་ཉམས་སུ་མྱོང་བར་བྱེད་དོ། །འཁྲི་ཤིང་གི་ཁང་པ་དེ་དག་ཀུན་ཡང་རྣམ་པ་སྣ་ཚོགས་པའི་འཁྲི་{{page:{number:1632,folio:274b,volume:70}}}ཤིང་འཕྱང་བས་དགའ་བར་གྱུར་པ་རྣམས་ལ། འདི་ལྟ་སྟེ་བཻ་ཌཱུརྱའི་རང་བཞིན་གྱི་འཁྲི་ཤིང་རྣམས་ལ་ནི་གསེར་གྱི་འདབ་མ་རྣམས་དང་པད་མ་རཱ་ག་དང་མཚུངས་པའི་མདོག་གི་འབྲས་བུ་རྣམས་སོ། །ཨིན་དྲ་ནཱི་ལའི་འཁྲི་ཤིང་རྣམས་ལ་ནི་དངུལ་གྱི་རང་བཞིན་གྱི་ཁ་དོག་གི་འདབ་མ་རྣམས་དང་ཤེལ་དང་ཁ་དོག་མཚུངས་པའི་འབྲས་བུ་རྣམས་སོ། །གསེར་གྱི་འཁྲི་ཤིང་རྣམས་ལ་ནི་ཨིན་དྲ་ནཱི་ལ་དང་མདོག་མཚུངས་པའི་ལོ་མ་རྣམས་དང་། པད་མ་རཱ་ག་དང་མདོག་མཉམ་པའི་འབྲས་བུ་རྣམས་སོ། །རིན་པོ་ཆེ་བདུན་རྣམ་པར་འདྲེས་པའི་འཁྲི་ཤིང་རྣམས་ལ་ནི་འདབ་མ་དང་འབྲས་བུ་རྣམས་ཀྱང་རྣམ་པར་འདྲེས་པའོ། །གསེར་གྱི་འཁྲི་ཤིང་རྣམས་ལ་ནི་དངུལ་གྱི་རང་བཞིན་གྱི་འདབ་མ་དང་། དངུལ་གྱི་ཁ་དོག་གི་འབྲས་བུ་རྣམས་སོ། །རྣམ་པ་དེ་སྲིད་ཀྱི་འདབ་མ་རྣམས་ཉིད་ཡིན་ཏེ། གསེར་དེ་དག་དང་མཚུངས་པའི་ཁ་དོག་རྣམས་ལ་དེ་དང་མཚུངས་པའི་འདབ་མ་དང་དེ་དང་མཚུངས་པའི་འབྲས་བུའོ། །དེ་ལྟར་ལྷ་དེ་དག་རྣམས་ཀྱི་འཁྲི་ཤིང་གི་ཁང་པ་རྣམས་དེ་དག་རྣམས་ཀྱི་ལེགས་པར་བྱས་པའི་ལས་ཀྱིས་སེམས་བསྐྱེད་པ་དང་ལྷན་ཅིག་ཉིད་དུ་འབྱུང་བར་འགྱུར་རོ། །དེ་ནས་ལྷ་དེ་དག་རབ་ཏུ་དགའ་བའི་བདེ་བས་འཁྲི་ཤིང་གི་ཁང་བུ་དེ་དག་ཏུ་ལེགས་པར་ཞུགས་ནས་ལྷ་མོ་རྣམས་དང་ལྷན་ཅིག་ཏུ་རྩེ་བར་བྱེད་པ་དང་། དགའ་བར་ཡང་བྱེད་ཅིང་གཡོག་གི་བྱ་བ་རྣམས་ཀྱང་བྱེད་དེ། རྣམ་པ་སྣ་ཚོགས་པའི་ལྷ་ཡུལ་གྱི་བདེ་བ་རྣམས་ཀྱིས་མྱོས་ཤིང་ངོམས་པ་ཡང་མེད་ལ་བདེ་བས་ཆུ་ལ་ཉ་བཞིན་དུའོ། །དེ་དེ་ལྟར་ལྷ་དེ་དག་རྣམས་ཉིད་ཀྱང་ཤིན་ཏུ་ངོ་མཚར་བར་སྐྱེད་པར་བྱེད་པའི་རྒྱུར་གྱུར་པའི་འཁྲི་ཤིང་གི་རྣམ་པར་འཕྱང་བས་ཀུན་ནས་གཡོགས་པ་རྣམས་སུ་ལེགས་པར་ཞུགས་ནས་དགའ་བར་བྱེད་ཅིང་གླུ་ཡང་ལེན་པར་བྱེད་ལ་རྔ་སྐད་ཡན་ལག་ལྔ་པས་དེ་ལྟར་ཡང་དགའ་བར་གྱུར་པ་ན། འདི་ལྟར་སེམས་པར་བྱེད་དེ། ཇི་ལྟར་ཆུང་ངུ་ན་འཁྲི་ཤིང་གི་ཁང་བུ་འདི་ཉིད་དུ་རབ་ཏུ་བདེ་བར་ཞུགས་པའི་བདག་ཅག་འདི་དག་རྣམས་ཉིད་ལ་རབ་ཀྱི་མཆོག་གི་མདོག་དང་དྲི་དང་། རོ་དང་བདེ་བའི་རེག་བྱ་ཕུན་སུམ་ཚོགས་པའི་ཆུ་ཀླུང་གང་ཞིག་འདབ་{{page:{number:1633,folio:275a,volume:70}}}མའི་གསེབ་དག་ནས་བབ་པར་གྱུར་ན་ཅི་མ་རུང་། ཞུ་གསོལ་བྱེད་པའི་ལྷན་ཅིག་རྗེས་སུ་སྤྱོད་པ་དང་བཅས་པ་རྣམས་ཕྱིར་ཞིང་ཆེས་ལྷག་པ་ཉིད་དུ་ཞུ་བར་བྱ་བའི་དོན་དུ་དེ་བཞིན་དུ་སེམས་པར་བྱེད་དོ། །དེ་དག་རྣམས་སེམས་བསྐྱེད་པ་ཙམ་ཉིད་ན། ཆུ་ཀླུང་དེ་དག་རོ་དང་དྲི་དང་རེག་བྱ་རབ་ཀྱི་མཆོག་དང་ལྡན་པར་ཡང་ལེགས་པར་བྱས་པའི་ལས་རྣམས་ཀྱིས་བྱུང་བར་གྱུར་པ་རྣམས་ནི་འདབ་མའི་གསེབ་དག་ནས་རྒྱུན་འབབ་པར་གྱུར་པས། རབ་ཏུ་རྡོལ་བར་གྱུར་པ་ན། དེ་དེ་ལྟར་ལྷན་ཅིག་རྗེས་སུ་སྤྱོད་པ་རྣམས་དང་བཅས་པ་རྨད་དུ་གྱུར་པས་རྒྱགས་ཤིང་མྱོས་ནས་འདོད་པའི་སྲེད་པ་རྣམས་ཀྱིས་རྣམ་པར་ངོམས་པ་མེད་པས་དུས་ཡུན་རིང་དུ་གླུ་ལེན་པའི་རྒྱགས་པས་རྒྱགས་པའི་སེམས་ཀྱིས་དགའ་བར་བྱེད་པ་དང་རྩེ་འཇོ་བར་ཡང་བྱེད་དེ། བག་མེད་པའི་ས་རྣམས་སུ་སྐྱེས་པར་གྱུར་པ་དེ་དག་རྣམས་ནི་རང་བཞིན་གྱིས་ལེགས་པར་བྱས་པའི་ལས་རྣམས་ཟད་པར་བྱེད་པ་ཡིན་ལ་འཆི་འཕོ་བའི་དུས་ན་ནི་ལེགས་པར་མཐོང་བར་འགྱུར་རོ། །ཡུལ་གྱི་སྲེད་པ་རྣམས་ཀྱིས་ངོམས་པ་མེད་པར་དེ་ལྟར་རྩེ་རབ་ཏུ་འཇོ་བར་བྱེད་པ་རྣམས་ནི་འདི་ལྟར་འགྱུར་བ་ཡིན་ཏེ། གང་ཆུང་ངུ་ན་བདག་ཅག་རྣམས་ལ་དྲི་དང་རོ་དང་མདོག་དང་རེག་བྱ་རབ་ཀྱི་མཆོག་དང་ལྡན་པའི་བདུད་རྩི་དག་འདབ་མའི་གསེབ་རྣམས་ནས་བར་དུ་གཟགས་པར་གྱུར་མོད། དེ་ནས་ལྷ་དེ་དག་རྣམས་ཀྱི་ལེགས་པར་བྱས་པའི་ལས་དག་གིས་སེམས་བསྐྱེད་པ་ཙམ་ཉིད་ཀྱིས་རོ་དང་མདོག་དང་དྲི་དང་རེག་བྱ་མཆོག་གི་རབ་ཏུ་གྱུར་པའི་བདུད་རྩི་དེ་དག་ཇི་ལྟར་ལས་དང་མཁོས་འདྲ་ཞིང་། རྗེས་སུ་འཐུན་པ་རྣམས་རབ་ཏུ་བབ་པར་གྱུར་པ་ན། དེ་ལྟར་དེ་དག་རྣམས་ཉིད་དུས་ཡུན་རིང་པོར་མིད་པར་བྱེད་དོ། །དེ་ནས་ལྷ་དེ་དག་རྣམས་འདི་ལྟར་ཡང་སེམས་པར་བྱེད་དེ། གང་མ་ཐང་ཡང་བདག་ཅག་རྣམས་ལ་དོ་ཤལ་དང་ཅོད་པན་ནོར་བུས་སྤྲས་པ་རྣམས་དང་། དཔུང་རྒྱན་དང་མེ་ཏོག་གི་ཕྲེང་བ་དང་ལྷ་རྫས་རྣམས་ཇི་ལྟར་མཐོ་རིས་ཀྱི་རྗེས་སུ་འཐུན་པ་ཆེས་ལྷག་པར་དགའ་བར་གྱུར་པ་རྣམས་འཁྲི་ཤིང་གི་གསེབ་དག་ནས་རྙེད་ན་ཅི་མ་རུང་སྙམ་ན། དེ་ལྟར་{{page:{number:1634,folio:275b,volume:70}}}ལྷ་དེ་དག་རྣམས་ཀྱི་སེམས་བསྐྱེད་པ་དང་དུས་གཅིག་ཉིད་དུ་ལེགས་པར་བྱས་པའི་ལས་རྣམས་ཀྱིས་མཐོ་རིས་ཀྱི་རྗེས་སུ་འཐུན་པར་དགའ་བར་གྱུར་པའི་རྒྱན་དེ་དག་རྣམས་རབ་ཏུ་བྱུང་བར་གྱུར་ཏོ། །དེ་ནས་ལྷ་དེ་དག་རྒྱན་དེ་དག་རྣམས་ཀྱིས་རྒྱན་དུ་བྱས་ནས། འདོད་པའི་བདེ་བ་རྣམས་ཀྱིས་དུས་རིང་དུ་ཡང་ངོམས་པ་མེད་པར་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་བ་དང་བཅས་པས་དུས་རིང་པོར་དགའ་བར་བྱས་ཀྱང་། ཡུལ་གྱི་སྲེད་པ་རྣམས་ཀྱིས་རྣམ་པར་ངོམས་པ་ནི་མེད་པ་ཡིན་ནོ། །དེ་དག་དེ་ལྟར་རྣམ་པར་གནས་པ་རྣམས་འདི་ལྟར་སེམས་པར་འགྱུར་ཏེ། གང་ཆུང་ངུ་ན་རོལ་མོ་མཁན་རྣམས་ལས་ཀྱང་ལྷག་པའི་དབྱངས་གཞན་དུ་གྱུར་པ་རྣམ་པ་སྣ་ཚོགས་པའི་མེ་ཏོག་གི་དྲི་རྣམས་དང་ཡང་དག་པར་ལྡན་པའི་ཡོན་ཏན་དེ་ལྟ་བུ་དང་ལྡན་པར་འདབ་མ་རླུང་གིས་བསྐྱོད་པར་བྱེད་ན་རུང་ངོ་སྙམ་ན། དེ་ནས་ལྷ་དེ་དག་རྣམས་ཀྱི་ལེགས་པར་བྱས་པའི་ལས་དག་གིས། སེམས་བསྐྱེད་པ་ཙམ་ཉིད་ན་རྣམ་པ་དེ་ཙམ་ཉིད་ཀྱི་རླུང་རྣམས་ཀྱི་ཁམས་ལེགས་པ་དལ་བུས་འབྱུང་བ་རྩོམ་སྟེ། གང་གིས་དེ་དག་རྣམས་ལ་རབ་ཏུ་བསྐྱོད་ཅིང་ཕན་ཚུན་དུ་དཀྲོལ་བས་བྱས་པའི་རྣམ་པ་དེ་ལྟ་བུའི་དབྱངས་འདི་དག་རབ་ཏུ་འབྱུང་བའི་ཁྱད་པར་གང་གིས། གླུ་མཁན་གྱི་གླུ་དེ་དག་ནི་བཅུ་དྲུག་ཆར་ཡང་ཆོག་པ་མ་ཡིན་ནོ། །དེ་ནས་ལྷ་དེ་དག་རྣམས་ལྷ་མོ་དེ་དག་དང་སྟབས་ཅིག་ཏུ་དུས་ཡུན་རིང་པོར་དགའ་བར་བྱེད་པ་དང་། འགྱིང་བར་ཡང་བྱེད་ལ་གླུ་ལེན་པ་དང་དགོད་པར་ཡང་བྱེད་དེ། འོན་ཀྱང་འདོད་པ་རྣམས་ཀྱིས་ནི་ངོམས་པར་འགྱུར་བ་ལྟ་ག་ལ་ཡོད། དེ་དག་རྣམས་ནི་གཞན་ཡང་འདི་སྙམ་དུ་སེམས་པར་བྱེད་དོ། །གང་ཆུང་ངུ་ན་ཡང་བདག་ཅག་རྣམ་པར་གནས་པ་རྣམས་ཉིད་ལ་རྣམ་པ་སྣ་ཚོགས་པའི་ཁ་དོག་ཅན་རིན་པོ་ཆེ་སྣ་བདུན་གྱིས་རྣམ་པར་སྤྲས་པ་འདོད་པ་ཐམས་ཅད་ཕུན་སུམ་ཚོགས་པར་གྱུར་པའི་ཁང་བུ་དག་རབ་ཏུ་བྱུང་བར་གྱུར་ན་རུང་སྟེ། གང་གིས་སླར་ཡང་བདག་ཅག་རྣམས་མཚོ་ཆེན་པོ་འདིའི་ཉེ་འཁོར་རྣམས་སུ་ཡོངས་སུ་བསྐོར་ནས་ནམ་མཁའ་ལ་གནས་པས་དེ་ལྟར་རྩེད་འཇོ་དག་བྱེད་པར་འགྱུར་བ་དང་། བདག་ཅག་རྣམས་ཡོངས་སུ་སྤྱོད་པར་ཡང་བྱ་བ་དང་དགོད་{{page:{number:1635,folio:276a,volume:70}}}པར་འགྱུར་བ་དང་འགྱིང་བར་འགྱུར་བ་དང་གླུ་ལེན་པར་གྱུར་པར་ཡང་ངོ་སྙམ་ན། དེ་ལྟར་དེ་དག་གིས་སེམས་བསྐྱེད་པ་ཙམ་ཉིད་ན་ལྷ་རྣམས་ཀྱི་དྲུང་དུ་ཁང་བུ་དག་རབ་ཏུ་འབྱུང་བར་འགྱུར་བ་རྣམས་ལ། རིན་པོ་ཆེ་བདུན་གྱི་རང་བཞིན་ལས་རྣམ་པ་སྣ་ཚོགས་པའི་རིན་པོ་ཆེའི་ཆ་ཤས་རྣམས་ཀྱིས་རྣམ་པར་བཀྲ་བར་གྱུར་པ། མུ་ཏིག་གི་ཕྲེང་བ་དང་བཅས་པ་ལན་ཀན་དགའ་བར་གྱུར་པ་རྣམས་ཆེས་མཆོག་ཏུ་མཐོང་ན་དགའ་བར་གྱུར་པ་ཡིན་ཏེ། ཁ་ཅིག་ནི་ངང་པས་འདྲེན་པ། ཁ་ཅིག་ནི་རྨ་བྱས་འདྲེན་པ། ཁ་ཅིག་ནི་ཤང་ཤང་ཏེའུ་ཡིས་འདྲེན་པ་དང་། ལ་ལ་ནི་རྣམ་པར་བཀྲ་བའི་བྱ་རྣམས་ཐམས་ཅད་ཀྱིས་འདྲེན་པ་ཡིན་ཞིང་། ལྷ་དེ་དག་རྣམས་ཀྱི་མདུན་ཉིད་ན་ཇི་ལྟར་འདོད་པའི་བཞོན་པ་དེ་དག་རྣམས་ཡིན་པར་དེ་ལྟར་ལེགས་པར་ཤེས་སོ། །དེ་དག་རྣམས་མཐོང་བར་གྱུར་ནས་གཞན་ཡང་ལྷ་དེ་དག་ཁོ་ན་བཞིན་དུ་མཉམ་པོར་ཞོན་པར་གྱུར་ནས་དེ་ཁོ་ན་བཞིན་དུ་འགྱིང་བར་ཡང་གྱུར་པ་དང་། རྩེ་བར་གྱུར་པས་ཀྱང་དེ་དག་ཐམས་ཅད་གང་ན་རྣམ་པར་རྒྱས་པའི་མཚོ་ཡོད་པ་དེར་ལེགས་པར་འགྲོ་བར་བྱེད་དོ། །དེ་དག་རྣམས་ཀྱིས་མཚོ་དེ་མཐའ་དག་དང་། པད་མ་ཆེན་པོ་དེ་ཡང་མཐོང་བར་གྱུར་ནས་དེ་དག་རྣམས་རྒྱུ་བར་བྱེད་པ་ན། པད་མ་ཆེན་པོ་དེ་མ་ལུས་པ་མཐོང་ན་ཤིན་ཏུ་ངོ་མཚར་བར་གྱུར་པ་ཡིན་ཏེ། དེ་ཡང་རྣམ་པ་སྣ་ཚོགས་པའི་རིན་པོ་ཆེའི་རང་བཞིན་གྱི་འདབ་མ་རྣམས་རྣམ་པར་བཀྲ་བའི་འོད་ཟེར་འཕྲོ་བར་གྱུར་པས་རྣམ་པར་གསལ་བར་བྱས་པ་དེའི་ཁ་དོག་སྣ་ཚོགས་པ་རྣམས་ལ་འདི་ལྟ་སྟེ། རྡོ་རྗེ་དང་། ཨིན་དྲ་ནཱི་ལ་དང་། མ་ར་ཀ་ཏ་དང་། པད་མ་རཱ་ག་དང་། བཻ་ཌཱུརྱ་དང་། སྔོན་པོ་ཆེན་པོ་དང་། དངུལ་དང་། གསེར་དང་མཚུངས་པའི་ཁ་དོག་རྣམས་དང་དེ་དག་རྣམས་ཀྱི་འོད་ཀྱིས་ཀུན་ནས་གསལ་བར་བྱེད་པ་དང་འདབ་མ་རྣམས་མཚུངས་པ་དང་། མཆོག་ཏུ་བལྟ་ན་སྡུག་པར་གྱུར་པ་དག་མཐོང་ངོ་། །ནམ་མཁའི་དཀྱིལ་ན་ཁང་བུ་རྣམས་ལ་ལེགས་པར་གནས་པའི་ལྷ་དེ་དག་རྣམས་དང་། པད་མའི་འདབ་མ་དེ་དག་ལ་ལྷ་གཞན་དག་ལྷན་ཅིག་སྤྱོད་པའི་འཁོར་{{page:{number:1636,folio:276b,volume:70}}}དང་བཅས་པ་གནས་པ་རྣམས་རྩེ་བར་བྱེད་པ་དང་། ཕན་ཚུན་གྲོགས་སུ་གྱུར་པས་མྱོས་པ་ལ་དོན་གཅིག་པ་རྣམས་མཚོ་དེའི་པད་མའི་འདབ་མ་རྣམས་ཀྱི་གསེབ་ཏུ་སོང་ནས། གླུ་ལེན་པ་དང་གར་ཡང་བྱེད་དོ། །དེ་ནས་ནམ་མཁའི་དཀྱིལ་ན་རྒྱུ་བར་བྱེད་པའི་ལྷ་དེ་དག་རྣམས་དང་གང་ཡང་པད་མ་ཆེན་པོའི་འདབ་མའི་ནང་ན་གནས་པ་དེ་དག་དང་དེ་དག་རྣམས་ཐམས་ཅད་ཀྱང་རྣམ་པ་དུ་མར་རྩེ་དགའ་བ་ཆེན་པོ་ཉིད་ཀྱིས་རྣམ་པར་རྒྱུ་ཞིང་རྩེད་འཇོས་རྣམ་པར་རྒྱུ་བར་བྱེད་པ་གང་ཡིན་པ་ལ་ནི་དཔེ་རྣམས་ཀྱིས་ཉེ་བར་འཇལ་བར་བྱ་བར་སླ་བ་ཡང་མ་ཡིན་ནོ། །དེ་དག་རྣམས་དེ་ལྟར་རྩེ་བར་གྱུར་པའི་གླུ་དང་རོལ་མོའི་སྒྲ་དབྱངས་རྣམས་ནི་དཔག་ཚད་ལྔ་བརྒྱར་རྣམ་པར་གནས་པར་གྱུར་པ་དང་། དེ་དག་ནི་འདོད་པའི་ཡོན་ཏན་ལྔ་ཕུན་སུམ་ཚོགས་པར་གྱུར་པའི་རྔ་སྐད་ཡན་ལག་ལྔ་དང་ལྡན་པའི་ཆེན་པོ་རྣམས་རྣམ་པ་དུ་མར་ཉེ་བར་ལོངས་སྤྱོད་པར་བྱེད་དོ། །དེ་དག་རྣམས་ནི་རང་གི་ལས་ཀྱི་ཁྱད་པར་གང་ཡིན་པ་རྣམས་སྤྱད་ཅིང་བྱས་ལ་ཡོངས་སུ་བསགས་པ་དེ་སྐྱེལ་བར་བྱེད་ལ། འོན་ཀྱང་དྲན་པར་འགྱུར་བ་ཡང་མ་ཡིན་ནོ། །ཇི་ལྟར་ན་ལས་རྣམས་ཟད་པར་འགྱུར་བ་ཡིན་པ་དང་ལེགས་པར་བྱས་པ་རྣམས་ནི་གཏུགས་པར་འགྱུར་བ་ཡིན་པ་དང་། འཆི་འཕོ་བའི་དུས་ན་གང་དུ་འགྲོ་བར་བྱ་དགོས་པ་ཡིན་པ་དང་། འགྲོ་བ་གང་རྗེས་སུ་བསྒྲུབ་པ་འབྱུང་བ་ཡིན་པ་དང་རྣམ་པ་ཇི་ལྟ་བུའི་བདེ་བ་དང་སྡུག་བསྔལ་རྣམས་ལ་ཉེ་བར་ལོངས་སྤྱད་པར་བྱ་བ་འབྱུང་བ་དང་འབྱུང་བར་མི་འགྱུར་བ་ནི་གང་ཡིན་པ་དང་། ལེགས་པར་བྱས་པ་དང་ཉེས་པར་བྱས་པའི་ལས་རྣམས་ཀྱི་ལམ་ལེགས་པར་སྟོན་པ་པོ། དམྱལ་བ་དང་ཡི་དགས་དང་དུད་འགྲོ་དང་མིའི་གནས་རྣམས་སུ་འཇིགས་པ་དང་བཅས་པ་དང་། འཇིགས་པ་མེད་པར་སྒྲུབ་པའི་འཇིགས་པ་མེད་པའི་དབང་དུ་བྱས་ནས་སྐྱེ་བ་གཞན་གྱི་གནས་རྣམས་ལ་དེ་ལྟར་ཀུན་ཏུ་གོ་བར་མ་ཡིན་ཏེ། མུན་པར་བྱེད་པའི་བག་མེད་པར་ནུབ་པར་གྱུར་པ་དེའི་ཚེ་གོ་བ་མ་ཡིན་ནོ། །གང་གི་ཚེ་ལེགས་པར་བྱས་པའི་ལས་རྣམས་ཡོངས་སུ་ཟད་པར་གྱུར་ནས། མི་རྟག་པ་ཉིད་ཀྱི་རླུང་གིས་ངེས་པར་ལྟུང་བར་བྱེད་པ་དེའི་ཚེ། བག་མེད་པ་དེ་{{page:{number:1637,folio:277a,volume:70}}}བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པ་རྣམས་གྲོགས་པོ་མ་ཡིན་པ་གྲོགས་པོའི་གཟུགས་ཅན་དང་། ཕན་པ་མ་ཡིན་པར་ཕན་པའི་གཟུགས་འཛིན་པ་རྣམས་ཀྱིས། རིམ་པ་ཕྱིན་ཅི་ལོག་ཏུ་བྱེད་པའི་འབྲས་བུ་ཉེ་བར་རིག་པར་འགྱུར་རོ། །གང་བདག་ཅག་གིས་བག་མེད་པ་རྣམས་ཀུན་ནས་བསྟེན་ཅིང་བསྒོམས་ལ་ལན་མང་དུ་བྱས་པ་གང་ཡིན་པ་རྣམས་ནི། ལེགས་པར་བསྒྲུབས་པ་ཡང་མ་ཡིན་པར་དེ་ལྟར་འབྲས་བུ་རྣམས་ཤེས་པར་འགྱུར་ན། བག་མེད་པའི་དགྲ་བོས་ཇི་ལྟར་བྱས་པ་དེ་དག་རྣམས་ལ་བརྩི་བགྲང་མེད་པར་ལྷ་དེ་དག་རྣམས་ཕྱིར་ཞིང་ཉིད་ཀྱང་དགའ་བར་བྱེད་ཅིང་། གླུ་ལེན་པར་བྱེད་ལ་མཚོ་དེ་ཡང་ལེགས་པར་བྱས་པའི་ལས་རྣམས་ཐམས་ཅད་ཀྱི་སྙིང་པོ་དང་འདྲ་བས་ཆེས་དགའ་བར་གྱུར་པར་པད་མའི་རྒྱལ་པོའི་འདབ་མ་རྣམས་ལ་རྩེ་དགའ་བར་བྱེད་པ་དེ་དག་རྣམས་དང་གང་ཡང་ནམ་མཁའི་དཀྱིལ་ན་ཁང་བུ་རྣམས་ཀྱིས་འགྲོ་བ་དག་གི་མཚོ་དེ་མཚུངས་པར་མཐོང་ངོ་། །དེ་ནས་དེ་ལྟར་བག་མེད་པ་རྣམས་ལ་ཆུའི་རླབས་ལ་རྩེ་བ་ཞེས་བྱ་བའི་བྱས་ལྷ་དེ་དག་རྣམས་ཀྱི་ལེགས་པར་བྱས་པའི་ལས་ཀྱིས་ཚིགས་སུ་བཅད་པ་རྗོད་པར་བྱེད་པ་རྣམས་ལ། ཇི་ལྟར། ལུས་ཅན་རྣམས་ཀྱི་གསོན་པ་ནི། །ཆུ་ཡི་རླབས་ལྟར་གཡོ་བ་ཡིན། །སྙིང་པོ་མེད་པའི་ཆུའི་ཆུ་བུར། །ལྷ་རྣམས་ཀྱིས་ནི་གོ་བའང་མིན། །དབུ་བའི་ཕུང་པོ་རིང་གནས་ཀྱི། །ཚེ་འདི་ཡང་ནི་མདོར་སྡུད་པའི། །ལྷ་ཡི་ཡུན་རིང་གནས་མིན་ཏེ། །མི་རྟག་པ་ཡིས་སྐལ་བ་སྤངས། །ཇི་ལྟར་མར་མེ་རྣམས་ཞིག་པས། །འོད་རྣམས་ཞིག་པར་འདོད་པ་ཡིན། །དེ་བཞིན་ལས་ནི་རྣམ་ཟད་པས། །ལྷ་རྣམས་ཀྱི་ནི་བདེ་བ་འཇིག །བྱས་པའི་ལས་གང་མི་འཇིག་པ། །ཅུང་ཟད་ཡོད་པ་མ་ཡིན་ནོ། །དེ་ལྟར་ན་ཡང་རྨོངས་པའི་རྣམས། །སྐྱེ་འདི་རྣམས་ནི་རྟག་ཉིད་མིན། །དངོས་གང་འགའ་ཞིག་སྐྱེ་བ་ནི། །དེ་ཡི་འཇིག་པ་རྟག་པར་གནས། །འདུས་བྱས་ཀྱང་ནི་ཐམས་ཅད་ཀྱི། །ཆོས་ཉིད་འདིར་ནི་རྣམ་པར་གནས། །གལ་ཏེ་འཁོར་བའི་སྲོག་ཆགས་རྣམས། །རང་གི་ལས་ཀྱིས་འཁོར་བྱེད་ན། །{{page:{number:1638,folio:277b,volume:70}}}འཇིག་རྟེན་འདི་ཅིའི་དོན་དུ་རྨོངས། །བག་མེད་པས་ནི་རྣམ་པར་བཅོམ། །བག་མེད་པས་ནི་བདེ་ལེགས་འཇོམས། །བག་མེད་པས་ནི་འཆིང་བའི་མཆོག །བག་མེད་ལོག་པར་ལྟུང་བ་དང་། །བག་མེད་པས་ནི་དམྱལ་བར་འཚེད། །སྡུག་བསྔལ་འདི་ཡི་རྒྱུ་གཅིག་པུ། །བག་མེད་ཡིན་པར་ཡོངས་སུ་བསྒྲགས། །དེ་ཕྱིར་བདེ་དོན་གཉེར་སྐྱེས་བུས། །བག་མེད་ཡོངས་སུ་སྤང་བར་གྱིས། །གང་གིས་བག་མེད་ཡོངས་སྤངས་པ། །དེ་ཡིས་གོ་འཕང་འཕོ་མེད་འཐོབ། །གང་ཡང་བག་ཡོད་ལ་དགའ་བ། །དེ་ནི་མྱ་ངན་འདས་མཐའ་ཉིད། །བག་ཡོད་གོ་འཕང་དེ་དག་ཀྱང་། །མྱ་ངན་འདས་མཆོག་འགྲོ་བ་ཡིན། །བག་མེད་ལོག་པར་ལྟུང་བ་ཡི། །རྒྱུ་དེ་དག་ཏུ་རབ་ཏུ་བསྒྲགས། །སྐྱེས་བུ་བག་མེད་ཐམས་ཅད་ནི། །དེ་ནི་སྨྱོན་པ་བཞིན་དུ་སྣང་། །འཇིག་རྟེན་འདིར་ནི་སླད་སླ་ཞིང་། །ཕྱི་མ་ལ་ནི་སྡིག་པས་འཚེད། །བག་མེད་པ་ཡི་སྐྱེས་བུ་ཀུན། །ཕྱིན་ཅི་ལོག་ལ་འཇུག་པར་བྱེད། །རྒྱུ་རྣམས་ལས་ཀྱི་རྣམ་སྨིན་དང་། །འཆི་འཕོ་སྐྱེ་བ་དེ་བཞིན་ཏེ། །བག་མེད་མེ་ནི་གདུག་པ་འདིས། །དམྱལ་བར་རྗེས་སུ་འཁྲིད་པར་བྱེད། །དེ་ཕྱིར་དམྱལ་ལས་གྲོལ་དོན་དུ། །བག་མེད་རྣམ་པར་སྤང་བར་གྱིས། །གང་གིས་བག་མེད་ངེས་རྣམ་རྒྱལ། །རྟག་ཏུ་ཤེས་རབ་ལ་དགའི་མི། །དེ་ནི་ཉོན་མོངས་འཆིང་བཅད་ནས། །བདེ་བའི་གོ་འཕང་འཆར་བར་འགྲོ། །སྒོ་ལྔ་ནས་ནི་དྲི་མ་གསུམ། །སྐྱེ་བས་ཁམས་གསུམ་རྟག་འཇུག་པ། །བག་མེད་ལས་ནི་རྣམ་རྒྱལ་བའི། །སངས་རྒྱས་རྣམས་ཀྱིས་བག་མེད་གསུངས། །བག་མེད་མུན་པའི་སྐྱེ་གནས་ཡིན། །བག་ཡོད་པ་ནི་བདེ་བ་ཡིན། །དེ་ཕྱིར་བདེ་དོན་གཉེར་སྐྱེས་བུས། །བག་མེད་རྣམ་པར་སྤང་བར་གྱིས། །དེ་ལྟར་ཆུའི་རླབས་ལ་རྩེད་མོ་རྩེ་བ་ཞེས་བྱ་བའི་བྱས་ལྷ་བག་མེད་པར་གྱུར་པ་དེ་དག་རྣམས་ཀྱི་བག་མེད་པ་ཀུན་དུ་ཞི་བར་བྱ་བའི་དོན་དུ་རྗེས་སུ་སྟོན་པའི་ཚིགས་སུ་བཅད་པ་རྣམས་བཤད་དོ། །ལྷ་དེ་དག་རྣམས་ཀྱང་ཀུན་དུ་རྨོངས་པར་གྱུར་པའི་ཕྱིར་ན་ཇི་ལྟར་དེ་ཁོ་ན་ཉིད་དེ་དག་རྣམས་བརྗོད་{{page:{number:1639,folio:278a,volume:70}}}པར་གྱུར་པ་ན། དེ་ལྟར་ཀུན་དུ་མི་རྟོགས་སོ། །སླར་ཡང་དེ་ཁོ་ན་བཞིན་དུ་གང་དག་ནམ་མཁའི་དཀྱིལ་དུ་སོང་བ་རྣམས་དང་། མཚོ་ཆེན་པོ་རྣམ་པར་རྒྱས་པའི་པད་མའི་འདབ་མ་རྣམས་ལ་ལྟ་བ་གང་ཡིན་པ་དེ་དག་རྣམས་ཕན་ཚུན་ཀུན་དུ་ལྟ་བ་ལ་ཆེད་ཆེར་བྱེད་པས། རྩེ་འཇོ་བར་བྱེད་ཅིང་དགའ་བར་ཡང་བྱེད་དེ། མཆོག་ཏུ་སྙན་པར་གྱུར་པའི་ལྷ་རྫས་ཀྱི་རྔ་སྐད་ཡན་ལག་ལྔ་པ་རྣམས་ཀྱིས་སོ། །ཡུལ་གཞན་རྣམས་ཀྱི་གཟུགས་དང་དྲིས་ཀྱང་ཕན་ཚུན་དུ་ཡིད་འཕྲོག་པར་གྱུར་པའི་བདེ་བ་རྣམས་ཀྱིས་ཀྱང་རྣམ་པར་ངོམས་པ་མེད་པའི་ཡུལ་རྣམས་ནི་ལན་ཚྭའི་ཆུ་བཞིན་དུ་ལན་ཅིག་མ་ཡིན་པ་དང་ལན་ཅིག་མ་ཡིན་པར་ཡང་ནགས་རྣམས་ཉིད་དུ་རྣམ་པར་ངོམས་པ་མེད་པར་འགྱུར་ཏེ། ལྷ་དེ་དག་རྣམས་དེ་ཁོ་ན་བཞིན་དུ་རྣམ་པ་དུ་མར་དགའ་བར་བྱེད་ཅིང་བདེ་བ་ཡང་ཉམས་སུ་མྱོང་བར་བྱེད་དོ། །དེ་ནས་དུས་ཤིན་ཏུ་རིང་བར་ལྷ་དེ་དག་གིས་ནམ་མཁའི་དཀྱིལ་དུ་རྩེད་སྒྲོགས་དག་བྱས་ནས། སླར་ཡང་གང་ན་རྣམ་པར་རྒྱས་པའི་མཚོ་དེ་དང་པད་མ་ཆེན་པོའི་ནགས་ཡོད་པ་དེར་ལེགས་པར་འབབས་པར་བྱེད་དོ། །ལྷ་གང་ཡང་པད་མ་ཆེན་པོ་དེའི་འདབ་མ་རྣམས་ལ་ལྷན་ཅིག་རྗེས་སུ་སྤྱོད་པ་དང་བཅས་ནས། རྔ་སྐད་ཡན་ལག་ལྔ་དང་ལྡན་པས་གླུ་ལེན་པར་བྱེད་པ་དང་དགའ་བར་བྱེད་པ་དང་། ཀུན་དུ་གཡོག་བྱེད་པ་དེ་དག་རྣམས་ནི་ཕན་ཚུན་དུ་གཡོག་གི་བྱ་བས་བགྲོད་ཅིང་འཐུན་པར་འཇུག་པས་རྒྱགས་པ་ལ་དོན་གཅིག་པ་འདོད་པ་དྲུག་ལ་རྣམ་པར་ཆགས་པའི་ཡིད་ཀྱིས། དུས་རིང་དུ་གླུ་ལེན་པར་བྱེད་པ་དང་མཆོག་ཏུ་རྩེད་མོ་རྩེ་བར་ཡང་བྱེད་དེ། དེ་དག་རྣམས་རྣམ་པ་དུ་མ་དང་རྣམ་པར་རྟོག་པ་དུ་མས་བདེ་བ་རྣམས་ཉམས་སུ་མྱོང་བར་བྱེད་དོ། །དེ་དག་གི་བདེ་བ་དེ་དག་རྣམས་ཀྱང་སེམས་བསྐྱེད་པ་དང་། ལྷན་ཅིག་ཏུ་སྐྱེ་བ་དང་། ཀུན་དུ་རྟོག་པ་ཙམ་གྱིས་རབ་ཏུ་འགྲུབ་པར་འགྱུར་བ་ནི། དགེ་བའི་ལས་རྣམས་ཀྱིས་དེ་ལྟར་ཡང་ཕུན་སུམ་ཚོགས་པར་འགྱུར་རོ། །ལྷ་དེ་དག་དེ་ལྟར་ཀུན་དུ་རྟོག་པའི་ཆུའི་ཤུགས་ལ་རྣམ་པར་རྟོག་པའི་རླབས་ཀྱི་ཕྲེང་བ་དང་ལྡན་པའི་ཆུ་{{page:{number:1640,folio:278b,volume:70}}}ཀླུང་ཆེན་པོས་ཀུན་དུ་ཁྱེར་བར་གྱུར་པ་དེ་དག་རྣམས་ནི། མཆོག་ཏུ་བག་མེད་པའི་ཡིད་ཀྱིས་དུས་རིང་དུ་འདའ་བར་བྱེད་དོ། །མཚོ་ཆེན་པོ་དེའི་པད་མའི་འདབ་མ་རྣམས་ལ་སོང་བའི་ལྷུ་རྣམས་ལ་ནི། ལྷ་རྫས་ཀྱི་བདེ་བ་རྣམ་པ་དུ་མ་རྣམས་དང་རྣམ་པར་འདྲེས་པ་དུ་མ་རྣམས་ཉམས་སུ་མྱོང་བར་བྱེད་དོ། །དེ་དག་དེ་ལྟར་རྣམ་པར་འཕྱན་པས་བག་མེད་པར་སྤྱོད་པ་དེ་དག་རྣམས་ལ་རྗེས་སུ་བརྩེ་བའི་དོན་དང་། བག་མེད་པ་ཀུན་དུ་སྤང་བར་བྱ་བའི་དོན་དུ་ཡང་འཐབ་བྲལ་གྱི་བདག་པོ་མུ་སུ་ལུན་དྷ་དེས། སྤྲུལ་པ་འདི་དག་རྣམས་བྱེད་པ་ཡིན་ཏེ། གཟུགས་དང་ལང་ཚོའི་རྒྱགས་པ་རྣམས་ཀུན་དུ་ཞི་བར་བྱ་བའི་དོན་དུ་ཡང་ཡིན་ནོ། །དེ་བཞིན་དུ་ཡང་མཚོ་ཆེན་པོ་རྣམ་པར་རྒྱས་པ་དེའི་དྲུང་དེ་ན་གྲིབ་མ་སྔོན་པོ་ཞེས་བྱ་བའི་རི་ཐམས་ཅད་ནས་ཀྱང་ཤིན་ཏུ་རབ་ཏུ་དང་བའི་བཻ་ཌཱུརྱའི་རང་བཞིན་ལ་གསེར་དང་དངུལ་གྱི་ཁམས་ཀྱི་འབྱུང་ཁུངས་རྣམས་དང་ལྡན་པ་ཐམས་ཅད་དུ་བཀྲ་ཞིང་བཀྲ་བར་གྱུར་པའི་ནགས་འབར་བའི་ཕྲེང་བ་རྣམས་དང་ལྡན་པ། འབབ་ཆུ་སྟོང་ཕྲག་བརྒྱ་གསེར་ཤིན་ཏུ་བསིལ་བ་དང་རིན་པོ་ཆེའི་འོད་ཀྱིས་ཀུན་ཏུ་སྣང་བར་གྱུར་པའི་རྩེ་མོ་ཐམས་ཅད་ལ་ཡང་ལྗོན་ཤིང་གི་ཚལ་དང་ལྡན་པ་དང་པད་མའི་རྫིང་བུ་རྣམས་ཀྱིས་ཉེ་བར་མཛེས་པ་དང་། མེ་ཏོག་གི་འབྱུང་གནས་རྣམ་པ་དུ་མ་སྣ་ཚོགས་པ་རྣམས་ཀྱིས་ཉེ་བར་མཛེས་པ། འཁྲི་ཤིང་གི་ཁང་པ་སྟོང་གིས་རྣམ་པར་བརྒྱན་པ། ཉེ་འཁོར་རྣམ་པ་དེ་ལྟ་བུར་རྣམ་པར་མཛེས་པའི་རིའི་མཆོག་དེ་ལ། འཐབ་བྲལ་བའི་མངའ་བདག་དེས་བདེ་བ་རྒྱ་ཆེན་པོའི་ས་ན་གནས་པའི་ལྷ་རྣམས་དང་། ལྷ་གཞན་རྣམས་ལ་ཡང་ཕན་པར་བྱ་བའི་དོན་དུ་རྫུ་འཕྲུལ་བྱས་པ་རྣམས་ནི་ལྷ་རྫས་ཀྱི་བསམ་གྱིས་མི་ཁྱབ་པའི་ངོ་བོའི་སྤྲུལ་པ་རྣམས་ཡིན་ཏེ། བདེ་བ་རྒྱ་ཆེན་པོའི་ས་ལ་གནས་པའི་ལྷ་དེ་དག་རྣམས་ལས། ཐབས་ཐམས་ཅད་ནས་བཅུ་འགྱུར་གྱིས་གཟུགས་དང་ལང་ཚོ་དང་མདངས་དང་མགྱོགས་པ་དང་སྤྲོ་བ་དང་གར་དང་གླུ་དང་རྒོད་པ་དང་འགྱིང་བག་དང་རྩེད་འཇོ་ལ་སྤྲོ་བ་ལ་སོགས་པ་རྣམས་ཀྱིས་ཆེས་ལྷག་པའི་ལྷ་རྫས་ཀྱི་ཡུལ་གྱི་རྣམ་པ་དེ་སྲིད་པ་རྣམས་སྤྲུལ་པ་གང་ཡིན་པ་འདི་དག་གི་{{page:{number:1641,folio:279a,volume:70}}}ཁྱད་པར་གྱིས་ལྷ་གཞན་དེ་དག་རྣམས་ནི་བཅུར་བྱས་པའི་ཆ་ཙམ་དུ་ཡང་འགྱུར་བ་མ་ཡིན་ནོ། །རིམ་པ་ཐམས་ཅད་ཀྱིས་གཟུགས་དང་ལང་ཚོ་དང་ཚད་དང་མདོག་དང་དབྱིབས་དང་དགོད་པ་དང་འགྱིང་བག་དང་གླུ་དང་གར་དང་རྩེད་མོའི་ཡང་རིམ་པ་རྣམས་ཀྱི་རིམ་པ་རྣམས་ཐམས་ཅད་ཀྱིས་ཀྱང་ཅུང་ཟད་མཛེས་པ་མ་ཡིན་ནོ། །རྣམ་པ་དེ་སྲིད་དུ་སྤྲུལ་པ་དེ་དག་རྣམས་ཕལ་ཆེར་ནི་གྲིབ་མ་སྔོན་པོའི་རི་དེ་ལ་སྟེ། ཉེ་འཁོར་ཀུན་ནས་བཻ་ཌཱུརྱའི་རང་བཞིན་ཡིན་པ་རྣམས་ནི་སྔ་མ་བཞིན་ནོ། །དེ་ནས་རིའི་མཆོག་གང་ཡིན་པ་དེའི་རྩེ་མོ་དང་། ཐམས་ཅད་མཆོག་ཏུ་གྱུར་པ་དེ་དག་རྣམས་ལས་སྤྲུལ་པའི་ལྷ་དེ་དག་རྣམས་དང་། ལྷ་མོ་དག་ཀྱང་གླུ་ལེན་པར་གྱུར་པས་ཡན་ལག་ལྔ་དང་ལྡན་པར་གྱུར་པའི་རོལ་མོ་རྣམས་ཀྱང་མཉམ་པ་དང་ཆགས་པར་བྱེད་པ་དང་། སྙན་པར་གྱུར་པ་རྣམས་བྱེད་ཅིང་། གང་ན་རང་བཞིན་གྱི་ལྷ་དེ་དག་རྣམས་གར་བྱེད་པ་དང་། འགྱིང་བར་བྱེད་པས་སྐྱེད་མོས་ཚལ་གྱི་ལྟད་མོ་བྱེད་པ་དེར་ལྷ་མོ་དེ་དག་རྣམས་དང་ལྷ་དེ་དག་རྣམས་རིམ་གྱིས་འཇུག་གོ། །དེ་ནས་ལྷ་དེ་དག་རྣམས་ཀྱིས་སྤྲུལ་པ་དེ་དག་གི་གླུའི་སྒྲ་རྣམས་ཐོས་པར་གྱུར་པ་དང་། བཅུ་འགྱུར་གྱིས་ཤིན་ཏུ་སྙན་པར་གྱུར་པ་ནི། སྔ་མ་བཞིན་ཏེ་རང་བཞིན་གྱི་ལྷ་དེ་དག་རྣམས་རྩེ་དགའ་བ་ལ་མཆོག་ཏུ་ཡང་ཞུགས་པ་དང་། ལྷ་མོ་དེ་དག་རྣམས་ཀྱིས་ཀྱང་དེ་ཁོ་ན་བཞིན་དུ་རྩེས་པར་གྱུར་ཏོ། །དེ་ནས་སྤྲུལ་པའི་ལྷ་དེ་དག་རྣམས་ཀྱིས་དལ་བུ་དལ་བུས་ལེགས་པར་བབས་ཏེ། དེ་ནས་ཕན་ཚུན་དུ་གང་གི་ཚེ་ཁྱད་པར་ཞུགས་པར་མཐོང་བར་གྱུར་པ་དེའི་ཚེ་རང་བཞིན་གྱི་ལྷ་དེ་དག་རྣམས་ནི་སྤྲུལ་པ་དེ་དག་རྣམས་ཀྱི་ཁྱད་པར་གྱིས་ཚུལ་ཐམས་ཅད་ཀྱིས་མི་མཛེས་སོ། །གཟུགས་ལྷག་པས་ནི་གཟུགས་ཀྱི་རྒྱགས་པ་ཉེ་བར་བཅོམ་མོ། །དེ་དག་རྣམས་ཀྱིས་བྱས་པའི་ཆ་བྱད་དུ་བྱས་པ་རྣམས་བཅོམ་མོ། །འོད་རྣམས་ཀྱིས་ནི་རང་གི་ལུས་ལས་ཀུན་དུ་འབྱུང་བའི་འོད་རྣམས་བཅོམ་མོ། །སྤྲུལ་པའི་གླུའི་དབྱངས་རྣམས་ཀྱིས་ནི་ངོ་བོ་ཉིད་ཀྱི་གླུའི་གདངས་རྣམས་ཉེ་བར་བཅོམ་མོ། །དྲི་རྣམས་ཀྱིས་ནི་དྲི་རྣམས་བཅོམ་མོ། །སྤྲུལ་པའི་ཚད་དང་ཁ་དོག་དང་དབྱིབས་རྣམས་ཀྱིས་{{page:{number:1642,folio:279b,volume:70}}}ནི་ལྷ་དེ་དག་རྣམས་ལྷ་མོ་དང་ལྷན་ཅིག་ཏུ་བཅས་པ་རྣམས་ཀྱི་ཚད་དང་ཁ་དོག་དང་དབྱིབས་རྣམས་ཉེ་བར་བཅོམ་མོ། །དེ་བཞིན་དུ་ཡན་ལག་ལྔ་དང་ལྡན་པའི་ཡུལ་གྱི་བདེ་བ་རྣམས་ཀྱིས་ནི་ཡན་ལག་ལྔ་དང་ལྡན་པའི་ཡུལ་གྱི་བདེ་བ་རྣམས་ཉེ་བར་བཅོམ་མོ། །ཇི་ལྟ་ཇི་ལྟར་ངོ་བོ་ཉིད་ཀྱི་ལྷ་རྣམས་ཀྱི་རྒྱགས་པ་ཆེན་པོ་ཐམས་ཅད་ཆུང་ངུན་དུ་བྱས་པར་འགྱུར་ཏེ། ཐབས་རྣམས་ཐམས་ཅད་ཀྱིས་གང་གི་ཚེ་ལྷ་དེ་དག་དང་ངོ་བོ་ཉིད་ཀྱི་ལྷ་དེ་དག་རྣམས་རྣམ་པར་འདྲེ་བར་འགྱུར་བ་དེའི་ཚེ་ནའོ། །དེ་ལྟར་དེ་དག་རྣམས་ཀྱིས་ངོ་བོ་ཉིད་ཀྱི་ལྷ་རྣམས་ཀྱི་གཟི་བརྗིད་དེ་དག་དེ་བཞིན་དུ་ཟིལ་གྱིས་གནོན་ཏེ། ཇི་ལྟར་འཛམ་བུའི་གླིང་དུ་ཉི་མ་ཤར་བར་གྱུར་ན། གཟའ་དང་སྐར་མ་དང་རྒྱུ་སྐར་རྣམས་ཀྱི་གཟི་བརྗིད་ཉམས་པར་བྱེད་དོ། །དེ་བཞིན་དུ་སྤྲུལ་པའི་ལྷ་དེ་དག་རྣམས་ཀྱིས་ལྷ་རྣམས་ཐམས་ཅད་ཀྱི་འོད་ཟེར་ཟིལ་གྱིས་གནོན་ནོ། །ཇི་ལྟར་ལྷ་རྫས་ཀྱི་རོལ་མོ་རྣམས་ཀྱིས་མི་རྣམས་ཟིལ་གྱིས་གནོན་པར་བྱེད་པ་དེ་བཞིན་དུ་རོལ་མོ་རྣམས་ཀྱང་མངོན་པར་ཟིལ་གྱིས་གནོན་ནོ། །གླུ་རྣམས་ཀྱང་དེ་བཞིན་དུ་ཟིལ་གྱིས་གནོན་ནོ། །ཚད་དང་མདོག་དང་དབྱིབས་རྣམས་ཀྱང་དེ་བཞིན་དུ་ཟིལ་གྱིས་གནོན་ཏེ། ཇི་ལྟར་འཐབ་བྲལ་བས་མི་རྣམས་ཟིལ་གྱིས་གནོན་པ་བཞིན་ནོ། །དེ་ནས་ངོ་བོ་ཉིད་ཀྱི་ལྷ་དེ་དག་རྣམས་ངོ་ཚ་བ་དང་བཅས་པས་གང་ན་དེ་མཚོ་ཆེན་པོ་དེ་ཡོད་པའི་འགྲམ་དེར་ཉེ་བར་འགྲོ་བར་བྱེད་དེ། ངོ་ཚ་བ་དང་ངོ་མཚར་བར་གྱུར་པ་དང་བཅས་པའི་ཡིད་ཀྱིས་སོ། །དེ་ནས་སྤྲུལ་པའི་ལྷ་དེ་དག་རྣམས་མཚོ་དེའི་གང་ན་པད་མ་ཆེན་པོ་ཡོད་པ་ཡིན་པ་དེ་དང་ཉེ་བར་མངོན་པར་གནས་ནས་གླུ་ལེན་པར་བྱེད་པར་གྱུར། གར་བྱེད་པར་གྱུར། དགོད་པར་གྱུར་པས་ཀྱང་ལྷ་རྫས་ཀྱི་འདོད་པའི་ཡོན་ཏན་ལྔ་ཕུན་སུམ་ཚོགས་པར་གྱུར་པའི་བདེ་བ་རྣམས་དང་ཡང་དག་པར་ལྡན་པས་མཚོ་དེའི་སྟེང་གི་པད་མ་ཆེན་པོའི་འདབ་མ་རྣམས་ཀྱི་བར་དུ་སོང་ནས་གར་བྱེད་པ་དང་། དགོད་པར་བྱེད་པ་དང་། འགྱིང་བར་བྱེད་པ་དང་། ཕན་ཚུན་གྲོགས་བྱེད་པས་ཀྱང་རྒྱགས་པ་ལ་དོན་གཅིག་པ་རྣམས་ཡིན་ཏེ། འཐབ་བྲལ་བ་རྣམས་ལས་ཆེས་ལྷག་པའི་ལུས་ཅན་དེ་དག་རྣམས་ཀྱིས་རང་བཞིན་གྱི་{{page:{number:1643,folio:280a,volume:70}}}ལྷ་རྣམས་ལ་ཕན་པར་བྱ་བའི་དོན་དུ་དེའི་ཚེ། ཚིགས་སུ་བཅད་པ་མངོན་པར་བསྙད་པ་གླུ་དང་ལེགས་པར་འདྲེས་པ་རྣམས་བཤད་པ། ཇི་ལྟར། ལྷ་ཡི་བདེ་བ་ཐམས་ཅད་ནི། །ལས་དང་ཆ་འདྲ་མཐོང་བ་ཡིན། །གསོན་པ་དང་ནི་བདེ་བ་ཡང་། །ལས་ཟད་པས་ནི་འཇིག་པ་ཡིན། །དེ་ཕྱིར་རྣམ་པ་དུ་མའི་བདེ། །ཇི་སྲིད་ཟད་པར་མ་གྱུར་པ། །དེ་སྲིད་དུ་ནི་བསོད་ནམས་ཀྱིས། །བསོད་ནམས་མ་བྱས་ལས་སྡུག་བསྔལ། །གསོན་ཚེ་མྱུར་བ་ཉིད་དུ་འགྲོ། །ལང་ཚོ་མྱུར་བར་འགྲོ་བ་ཡིན། །འཆི་བདག་མྱུར་བ་ཉིད་འོང་གིས། །བག་མེད་པ་ལ་དགའ་མ་བྱེད། །ལུས་ཅན་ཀུན་གྱི་བདེ་བ་ཀུན། །འཇིག་པའི་རྒུད་པར་འགྱུར་བ་ཡིན། །གསོན་པ་ཡང་ནི་མཐར་འཇོམས་ན། །བག་མེད་ལ་ནི་དགའ་མ་བྱེད། །དབང་པོ་རྣམས་ཀྱི་སྤྱོད་ཡུལ་ལ། །མི་སྐྱེ་བར་ནི་བྱ་མི་ནུས། །དབང་རྣམས་རང་གི་སྤྱོད་ཡུལ་ལས། །གང་ཕྱིར་ཤེས་པས་ཟློག་པར་བྱེད། །དེ་ཕྱིར་རྟག་ཏུ་ཤེས་པ་བསྟེན། །ཤེས་པ་ཡོངས་སུ་སྤོང་བ་དང་། །སྐྱོན་རྣམས་རྟག་ཏུ་སྤོང་མི་འགྱུར། །དེ་ནི་དོན་མིན་མྱུ་གུ་ཡིན། །བག་མེད་པ་ལས་འདོད་ཆགས་སྐྱེ། །འདོད་ཆགས་ལས་ནི་སྡུག་བསྔལ་འབྱུང་། །སྡུག་བསྔལ་གྱིས་བསྒྲུབས་སྐྱེ་བ་འདི། །དེ་དག་འཁོར་བའི་ལམ་ཡིན་ནོ། །བག་མེད་ཡོངས་སུ་སྤངས་པ་གང་། །ཡུལ་འདི་སྟེན་པར་མི་བྱེད་པ། །དེ་ལ་སྐྱོན་ནི་མི་དམིགས་ལ། །སྐྱོན་གྱི་དངོས་པོ་གྲོལ་བ་ཡིན། །སྡུག་བསྔལ་ལྗོན་ཤིང་རྩ་བར་ནི། །བག་མེད་འདི་གཅིག་རྣམ་པར་གནས། །བག་མེད་པ་ལ་མཆོག་གྱུར་པས། །སྐྱེ་འདི་ལམ་ནི་ཐམས་ཅད་འཇོམས། །གཟུགས་ནི་རྟག་པ་མཐོང་བ་མེད། །མཉམ་དུ་འགྲོ་བའི་བདེ་བ་མེད། །སྲིད་ནས་སྲིད་པར་དངོས་པོ་འདིའི། །ཀུན་ཐོབ་པ་ཡང་རྣམ་འཇིག་འགྱུར། །ཡུལ་ནི་འཆིང་བ་རྣམས་ཀྱི་རྒྱུ། །ཇི་ལྟ་ཇི་ལྟར་བསྟེན་བྱས་པ། །དེ་ལྟ་དེ་ལྟར་རྣམ་འཕེལ་ཏེ། །བུད་ཤིང་ལས་ནི་མེ་ཇི་བཞིན། །ངོམས་པ་མེད་པའི་སྡུག་བསྔལ་འདི། །འདི་ནི་བདེ་བར་འདིར་མི་བརྗོད། །འཁོར་བ་ལས་ནི་ཁ་ལོག་པའི། །གང་ཞིག་སྲེད་བྲལ་དེ་བདེ་ཡིན། །{{page:{number:1644,folio:280b,volume:70}}}དེ་ཕྱིར་གང་ཞིག་མཐར་ཐུག་བདེ། །བདེ་བ་དེ་ནི་བདེ་བར་བརྗོད། །འདོད་པ་འབྱུང་མིན་བདེ་བ་ནི། །མཐར་ཐུག་པ་ཡི་བདེ་བ་ཡིན། །དེ་ལྟར་བག་མེད་པ་རྣམས་ཀྱིས་ཤིན་ཏུ་བཅོམ་པར་མ་གྱུར་པའི་མུ་སུ་ལུན་དྷ་ཡིས་སྤྲུལ་པའི་ལྷ་དེ་དག་རྣམས་ཀྱིས་ལྷ་དེ་དག་རྣམས་ལ་གླུ་བསྙད་ནས་མཆོག་ཏུ་སྙན་པ། སྔ་ན་མ་ཐོས་པའི་གླུ་རྣམས་ལེན་པར་བྱེད་ལ། ཇི་ལྟར་བསྟན་པ་དང་ཀུན་ཏུ་བསྲེས་པའི་སྤྲུལ་པའི་དེ་ཁོ་ན་ཉིད་རྣམས་ངོ་བོ་ཉིད་ཀྱི་ལྷ་དག་གིས་ཐོས་ནས་ཉན་པར་བྱེད་དོ། །དེ་ནས་ལྷ་དེ་དག་གིས་ཚིགས་སུ་བཅད་པའི་དབྱངས་ཀྱིས་བསྙད་པ་ཐོས་ནས། སྲེད་པ་སྔ་མ་ལ་གོམས་པར་བྱས་པར་གྱུར་པ་ཡོངས་སུ་དག་པའི་རྒྱུད་གང་ཡིན་པ་ཇི་ལྟར་ལྷ་དེ་དག་གིས་ཆེས་གཙོ་བོར་གྱུར་པ་རྣམས་ཀྱིས་གླུ་དབྱངས་ཀྱི་དོན་ཀུན་དུ་རྟོགས་ནས་སྐྱོ་བ་སྐྱེ་བར་འགྱུར་རོ། །དེ་ནས་ཡང་བདག་ཅག་རྣམས་ཀྱི་དྲུང་ན་རིམ་པ་རྣམས་ཐམས་ཅད་ཀྱིས་ཁྱད་པར་དུ་འཕགས་པར་གྱུར་པ་དེ་དག་གང་གིས་ཚིགས་སུ་བཅད་པའི་དབྱངས་འདི་དག་རྣམས་ལེགས་པར་བཤད་པ་ཡིན་ཡང་དེ་དག་རྣམས་གང་ཡིན་པའི་དྲུང་ན། བདག་ཅག་རྣམས་ཅིའི་ཕྱིར་ཐམས་ཅད་དུ་ཤིན་ཏུ་དམན་པར་གྱུར་ཞེས། དེ་ལྟར་ཐབས་དེ་དག་རྣམས་ཀྱིས་འཐབ་བྲལ་གྱི་བདག་པོས་སྙིང་ལ་ལེགས་པར་གོ་བར་བྱས་ཏེ། བག་མེད་པ་རྣམས་དང་བྲལ་བར་ཡང་བྱས་སོ། །ཐབས་གཞན་རྣམས་ཀྱིས་ཀྱང་ཕན་པར་བྱས་པ་ཡིན་ལ། དེ་ལྟར་ལྷ་དེ་དག་རྣམས་གཟུགས་ལ་སོགས་པའི་བདེ་བའི་རྒྱགས་པ་དག་གིས་རྒྱགས་པར་གྱུར་ནས། ལོག་པར་ལྟུང་བར་འགྱུར་བ་རབ་ཏུ་མ་མཐོང་བ་དེ། ཕྱིས་འཆི་འཕོ་བའི་དུས་ན་འགྱོད་པའི་མེས་བསྲེགས་ནས་ཕྱི་ནས་ཡང་དམྱལ་བའི་མེས་སྲེག་པར་འགྱུར་བ་ཡིན་ནོ། །དེ་ལ་ཐབས་འདི་དག་གིས་རང་བཞིན་པའི་ལྷ་དེ་དག་རྣམས་ལ་ཕན་པར་འདོད་པས་མུ་སུ་ལུན་དྷ་དེས་ཀུན་སྐྱོ་བ་སྐྱེད་དོ། །དེ་ནས་ལྷ་དེ་དག་རྣམས་ཡིད་བྱུང་བར་གྱུར་པ་རྟོགས་ནས། ཡང་སྤྲུལ་པ་གཞན་ཡང་ཤིན་ཏུ་ཡིད་འབྱུང་བའི་རྒྱུར་གྱུར་པའི་སྤྲུལ་པ་རྣམས་བྱེད་དེ། ཇི་ལྟར་པད་མའི་འདབ་མ་རྣམས་ཉིད་ལ་རྣམ་གྲངས་དུ་མ་རྣམས་ཀྱིས་དགའ་བར་བྱེད་པ་དང་། ཡོངས་སུ་གླུ་ལེན་པར་བྱེད་པ་དང་། རྣམ་གྲངས་དུ་མར་འགྱིང་བར་{{page:{number:1645,folio:281a,volume:70}}}ཡང་བྱེད་པ་དེ་ལྟར་བྱེད་དོ། །ཇི་ལྟར་རང་བཞིན་གྱི་ལྷ་དེ་དག་རྣམས་ཀྱིས་ནམ་ཡང་འགའ་ཞིག་ཏུ་ཡང་མཐོང་མ་མྱོང་བའི་རྩེད་མོ་དེ་དག་རྣམས་དེ་ལྟར་རྣམ་པ་དུ་མ་རྣམས་སུ་དང་རྣམ་པར་རྟོག་པ་དུ་མ་རྣམས་སུ་དང་ཆེས་དགའ་བ་དུ་མ་རྣམས་སུ་ངོ་བོ་ཉིད་ཀྱི་ལྷ་དེ་དག་རྣམས་ཀྱི་བག་མེད་པ་དང་ངེས་པར་བྲལ་བར་བྱ་བའི་དོན་དུ་དང་། ཇི་ལྟར་དེ་དག་རྣམས་ཀྱི་རྒྱགས་པ་ཀུན་ནས་སྤངས་པར་འགྱུར་བར་རོ། །ངོ་བོ་ཉིད་ཀྱི་ལྷ་དེ་དག་རྣམས་ཀྱིས་སྤྲུལ་པའི་ལྷ་དེ་དག་རྣམས་ཀྱི་གླུ་ཤིན་ཏུ་སྙན་པར་གྱུར་པ་རྣམས་ཇི་ལྟ་བ་བཞིན་དུ་ཐོས་པས་ངོ་ཚ་བར་གྱུར་ནས། གླུ་ལེན་པར་མི་བྱེད་པ་དང་གར་ཡང་མི་བྱེད་འགྱིང་བར་ཡང་མི་བྱེད་དགའ་བར་ཡང་མི་བྱེད་ཀུན་ཏུ་སྤྱོད་པར་ཡང་ནི་མི་བྱེད་ཀྱི་སྤྲུལ་པ་དེ་དག་རྣམས་ཀྱི་ལ་ལྟ་བར་འདོད་པའི་ཡིད་རྩེ་གཅིག་པས་ཐམས་ཅད་ཉིད་གནས་པར་གྱུར་ཏོ། །དེ་དག་རྣམས་ཀྱིས་ཀྱང་རྣམ་པ་དུ་མར་གར་དང་གླུ་དང་དགོད་པ་དང་འགྱིང་བག་དང་རྣམ་པར་རྟོག་པ་དུ་མར་དང་། དགའ་བར་འགྱུར་བ་དུ་མར་གཞན་རྣམས་དང་འདྲ་བ་མ་ཡིན་པའི་རྣམ་པ་དུ་མ་རྣམས་ཀྱང་པད་མའི་འདབ་མ་རྣམས་ལ་སོང་ནས་ལྷ་དེ་དག་རྣམས་གླུ་ལེན་པར་བྱེད་པ་དང་གར་ཡང་བྱེད་དོ། །དེ་ནས་གང་གི་ཚེ་རང་བཞིན་གྱི་ལྷ་དེ་དག་རྣམས་ཀྱིས་ཡིད་ལས་སུ་རུང་བར་བྱས་པར་གོ་ནས། མུ་སུ་ལུན་དྷ་དེས་སྤྲུལ་པ་གཉིས་པ་བྱེད་པ་རྣམས་ནི་ཇི་ལྟར་པད་མའི་འདབ་མ་རྣམས་ལ་གནས་ནས་གླུ་ལེན་པར་བྱེད་པའི་ལྷ་དེ་དག་རྣམས་ཉིད་ཀྱི་པད་མའི་འདབ་མ་གཅིག་སྤྲུལ་པའི་ལྷ་རྣམས་ཀྱིས་ལེགས་པར་གང་བ་རབ་ཏུ་ལྟུང་ངོ་། །དེ་ནས་མཚོ་དེ་ལ་ལྷ་དེ་དག་རྣམས་ལས་ཁ་ཅིག་ནི་ནུབ་པར་གྱུར་ཏོ། །ཁ་ཅིག་ནི་བྱུང་ནས་ཡང་ནུབ་བོ། །ལ་ལ་དག་ནི་ལུས་རྣམས་ཆུ་ལ་བརྟེན་ནས་རྐྱལ་བར་བྱེད་དོ། །ཁ་ཅིག་ནི་ཕན་ཚུན་ཀུན་དུ་འཁྱུད་པར་བྱེད་པ་དང་ནུབ་པར་ཡང་གྱུར་ནས། ཇི་ལྟ་བ་བཞིན་དུ་སྐྱོབས་དང་བསྐྱབ་པར་གྱིས་དང་ཞེས་དེ་ལྟར་ཕན་ཚུན་དུ་འབོད་པར་བྱེད་ཅིང་། འབོད་པར་བྱེད་པས་ཀྱང་ཕན་ཚུན་དུ་རྟེན་པར་བྱེད་པ་དང་། ངུ་བར་ཡང་བྱེད་པ་དང་ལྟུང་བ་དང་བྱིང་བར་ཡང་གྱུར་པའི་ཉམ་ང་བ་ཆེན་པོ་དང་འཇིགས་པ་ཆེན་པོ་དང་སྡུག་{{page:{number:1646,folio:281b,volume:70}}}བསྔལ་ཆེན་པོ་རྣམ་པ་དུ་མ་དེ་དག་རྣམས་མཚོ་ཆེན་པོ་དེའི་འགྲམ་དུ་སོང་བར་གྱུར་པའི་ལྷ་དེ་དག་རྣམས་ཀྱིས་ཁྱད་པར་དུ་མཐོང་ངོ་། །དེ་ནས་འདབ་མ་གཅིག་དེ་དག་ཏུ་ཟགས་པ་དང་མཉམ་པ་ཐབས་ཀྱི་རྗེས་ཐོགས་སུ་འདབ་མ་གཞན་སྤྲུལ་པའི་ལྷ་རྣམས་ཀྱིས་ཀུན་དུ་གང་བར་གྱུར་པའི་འདབ་མ་དེ་དང་དེ་དག་རྣམས་ཟགས་ཤིང་ཟགས་ཤིང་རྣམ་པར་རྒྱས་པའི་མཚོ་ཆེན་པོར་ལྷུང་ལ། སྤྲུལ་པའི་ལྷ་དེ་དག་གང་ཡིན་པ་དེ་དག་རྣམས་ཐམས་ཅད་ཀྱང་འཇིགས་པ་ཆེན་པོ་རྣམས་སུ་ལྷུང་བར་གྱུར་ཏེ་ཁ་ཅིག་ནི་ཆུར་ནུབ་བོ། །ཁ་ཅིག་འགྱུར་ལྡོག་བྱས་པས་ཤེད་སྨད་པར་གྱུར་ནས་རྣམ་པར་ཁྲོ་བར་བྱེད་དོ། །ཁ་ཅིག་ནི་དེ་ན་གར་སོང་བ་མཐོང་བར་གྱུར་པ་ཉིད་ཀྱང་མ་ཡིན་ནོ། །ཁ་ཅིག་ནི་ཆུར་འགྱུར་ལྡོག་བྱས་པས་ཤི་བར་གྱུར་ཏོ། །ཁ་ཅིག་ནི་རྣམ་པར་ཁྲོ་འཚིག་གོ། །དེ་བཞིན་དུ་ལྷའི་བུ་མོ་རྣམས་ཀྱང་ཤིན་ཏུ་རྣམ་པར་ཉམས་པར་གྱུར་ཅིང་རྣམ་པར་ཁྲོས། འཁྲུགས་པ་དང་བྱིང་བར་གྱུར་པས་ལྷ་དེ་དག་རྣམས་ལ་འཇུས་འཕྱངས་ནས་ནུབ་པར་འགྱུར་རོ། །ཇི་ལྟར་གང་གི་ཚེ་གྲུ་ཞིག་པར་གྱུར་ན་དེའི་ཚེ་གང་དག་དེར་ཞུགས་པ་དེ་དག་རྣམས་མེད་པ་དང་བྱིང་བར་འགྱུར་རོ། །དེ་བཞིན་དུ་མི་དགེ་བའི་ཆུ་རྣམས་ཀུན་དུ་རྒལ་བར་བྱེད་པ་ན། སྤྲུལ་པའི་ལྷ་དེ་དག་རྣམས་ཀྱང་འདབ་མ་རྣམས་ལས་ལྷུང་བས་ངེས་པར་ནུབ་པར་འགྱུར་རོ། །དེའི་རྗེས་ལ་རྣམ་པར་རྒྱས་པའི་མཚོ་ཆེན་པོར་པད་མའི་འདབ་མ་གསུམ་པ་ལྷུང་བར་གྱུར་པས་དེ་ན་ཡང་ལྷ་གང་དག་གནས་པ་དེ་དག་རྣམས་ཐམས་ཅད་ཀྱང་། རྡོ་བ་བཞིན་དུ་འོག་ཏུ་བྱིང་ཞིང་ནུབ་ནས་ཐམས་ཅད་ཀྱང་མ་མཐོང་བར་སོང་ངོ་། །དེའི་རྗེས་ཐོགས་ལ་སྤྲུལ་པའི་ལྷས་ཀུན་ནས་གང་བའི་འདབ་མ་གཞན་དག་ཀྱང་རབ་ཏུ་ལྷུང་བར་གྱུར་ཏེ། དེ་དག་ན་ཡང་དེའི་ལྷ་གང་དག་དེ་ལ་ཀུན་ཏུ་འདུས་ཤིང་ལེགས་པར་ཚོགས་པ་དེ་དག་རྣམས་ཀྱང་མཚོ་རྣམ་པར་རྒྱས་པ་དེ་དག་ཏུ་ངེས་པར་ལྷུང་བར་གྱུར་ཏོ། །ལྷུང་བར་གྱུར་ནས་ཀྱང་ཕན་ཚུན་ཀུན་དུ་ཆགས་པར་གྱུར་ཅིང་རྣམ་པར་ཁྲོས་པས་ཀྱང་ཕན་ཚུན་དུ་འབོད་པར་བྱེད་ཅིང་ཀུན་དུ་འབྱིང་བར་གྱུར་པས་ཀྱང་། དུས་རིང་དུ་རྣམ་པར་རྗོད་པར་བྱེད་ཅིང་རྣམ་པར་བརྗོད་པས་ཀྱང་མཚོ་དེའི་ནང་དུ་ལྷུང་བར་འགྱུར་བ་ནི། དེ་{{page:{number:1647,folio:282a,volume:70}}}ལྟར་ལན་བརྒྱ་ཕྲག་རྣམས་སུ་དང་ཇི་སྟེ་ན་ལན་སྟོང་ཕྲག་རྣམས་སུ་ཡང་བྱེ་བྲག་མང་དུ་རྣམ་པར་བརྗོད་ཅིང་། མཚོ་དེའི་ནང་དུ་ངེས་པར་ལྷུང་ཞིང་ངེས་པར་བྱིང་བ་ནི་རྡོ་བ་བཞིན་ཏེ། ལན་དུ་མར་ཡང་འོག་གི་ཡང་སྲིད་པ་རྣམས་སུ་འགྲོ་བར་འགྱུར་རོ། །དེའི་རྗེས་ཐོགས་ལ་ལྷ་རྣམས་ཉིད་ཀྱིས་ཀུན་ནས་གང་བའི་པད་མའི་འདབ་མ་གཞན་རྣམས་ཀུན་ཏུ་ལྷུང་བར་གྱུར་ཏོ། །དེ་དག་རྣམས་ལྷུང་བར་གྱུར་པ་དེའི་རྩ་བ་ལས་ཀྱང་སྒྲ་ཆེན་པོ་རྣམ་པ་དུ་མར་ཀུན་ཏུ་བྱུང་བར་གྱུར་པ་རྣམས་ནི། དཔེར་ན་རིའི་རྩེ་མོ་ཀུན་ཏུ་ཉིལ་བའམ་ས་གཞི་གཡོས་པའམ་རྒྱ་མཚོ་འཁྱོམས་པར་གྱུར་པ་རྣམས་ཀྱང་ཀུན་ཏུ་འབྱུང་བར་གྱུར་ཏེ། དེ་ལྟར་འདིར་ཏུག་ཅོམ་གྱི་སྒྲ་དེ་དག་རྣམས་རབ་ཏུ་བྱུང་བར་གྱུར་ཏོ། །སྒྲ་དེ་དག་རྣམས་ཐོས་ནས་ཀྱང་གང་དག་རང་བཞིན་དུ་གནས་པའི་ལྷ་དེ་དག་རྩ་བ་ནས་འགྱེལ་ཞིང་གནས་པར་གྱུར་ཏེ། རྣམ་པ་དུ་མར་ཁྱད་པར་དུ་མི་རིགས་པ་དེ་དག་རྣམས་དེ་དག་གིས་མཐོང་བར་གྱུར་ནས། ཤིན་ཏུ་ཡི་མུག་ཅིང་འཇིགས་པ་དང་མཆོག་ཏུ་སྐྱོ་བའི་ཡིད་དུ་གྱུར་ཏོ། །གཞན་ཡང་གང་ན་མཚོར་སོང་བའི་སྤྲུལ་པའི་ལྷ་དེ་དག་རྣམས་རབ་ཏུ་ལྷུང་བར་གྱུར་པའི་དེ་དག་འཁོར་རྣམས་ཀྱིས་ཡོངས་སུ་བསྐོར་ནས་ཤིན་ཏུ་སྡུག་བསྔལ་བའི་ཡིད་ཀྱི་གནས་པས་གནས་ཏེ། སྔ་ན་མ་མཐོང་བ་འདི་རྣམས་ཅི་ཡིན་ལྷ་རྣམས་ཐམས་ཅད་ཀྱིས་ཀྱང་སྔར་ནམ་ཡང་དེ་ལྟར་ཉམས་སུ་མྱོང་བར་མ་གྱུར་པ། ཤིན་ཏུ་མི་བཟད་པའི་སྡུག་བསྔལ་བའི་གོ་འཕང་ལྷ་རྣམས་ཀྱིས་ཉམས་སུ་མྱོང་བ་ཡིན་ནོ་ཞེས་རྣམ་པ་དེ་ལྟ་བུའི་མཆོག་ཏུ་འཇིགས་པར་གྱུར་པའི་ཤིན་ཏུ་མི་རིགས་པ་རྣམས་དེ་སྐད་དུ་རྗོད་པར་ཡང་བྱེད་དོ། །དེ་ལྟར་དེ་དག་རྣམས་སེམས་པར་བྱེད་པ་ཉིད་དང་ཕན་ཚུན་དུ་གླེང་བར་ཡང་བྱེད་པ་དང་མཆོག་ཏུ་སྐྱོ་བའི་ཡིད་དུ་ཡང་འགྱུར་རོ། །འདབ་མ་གཞན་ཉིད་ཀྱང་རབ་ཏུ་ལྷུང་བར་གྱུར་པས་ལྷ་མོ་རྣམས་ཐམས་ཅད་ཀྱང་ཤིན་ཏུ་ཉམས་སྨས་པར་གྱུར་ནས་ཕན་ཚུན་དུ་རྣམ་པར་ཁྲོ་བར་བྱེད་པ་དང་། ཧཱ་ཡོངས་སུ་སྐྱོབས་དང་ཞེས་བྱ་བ་དེ་ལྟར་ཕན་ཚུན་དུ་རྗོད་པར་ཡང་བྱེད་དོ། །ཇི་ལྟར་གང་དག་བག་མེད་པར་གྱུར་པས་བག་མེད་པར་རྒྱུ་{{page:{number:1648,folio:282b,volume:70}}}བར་བྱེད་པ་དེ་དག་རྣམས་ཀྱི་ནི་གནས་སྐབས་འདི་ཡིན་ལ། རྣམ་པར་ལྷུང་བའི་རྣམ་པ་རྣམས་ཀྱང་འདི་འདྲ་བ་ཡིན་ནོ། །དེ་ལྟར་ཕན་ཚུན་རྣམ་པར་ཁྲོ་བ་རྣམས་ལས་རང་བཞིན་པའི་ལྷ་དེ་དག་རྣམས་ཀྱི་ཡིད་ལས་སུ་རུང་བར་བྱས་ཏེ། བག་མེད་པ་ཉམས་དམའ་བར་གྱུར་པ་རྣམས་ནི་མྱ་ངན་ལས་འདས་པའི་ཆོས་རྣམས་བསྒྲུབ་པ་ལ་ལས་སུ་རུང་བ་ཡིན་པར་མཐོང་ནས། མཆོག་ཏུ་གཞན་ལ་ཕན་པ་ལ་རབ་ཏུ་ཞུགས་པའི་མུ་སུ་ལུན་དྷ་དེས་དེ་དག་རྣམས་ལ་ཡང་ཕན་པའི་དོན་དུ་ཡང་ལྷ་དེ་དག་དང་བཅས་པའི་པད་མའི་སྙིང་པོ་དེ་ཉིད་མི་མཐོང་བར་བསྒྱུར་རོ། །དེ་ཡིས་འགྲོ་བའི་ཚོགས་ཆེན་པོ་བག་མེད་པས་ན་བག་མེད་པར་རྣམ་པར་སྤྱོད་པར་བྱེད་པ་གང་ཡིན་པ་དེ་དག་རྣམས་ཀྱི་ཡིད་དགེ་ལེགས་དང་ལྡན་པར་གྱུར་ཏོ། །དེ་ལྟར་ལེགས་པར་སྐྱེས་པར་གྱུར་ནས་དུས་འདི་ཉིད་དུ་ནི་འདི་དག་རྣམས་དམ་པའི་ཆོས་བསྒྲགས་པ་རབ་ཏུ་འཛིན་པར་འགྱུར་ཏེ་དམ་པའི་ཆོས་བསྒྲག་པར་བྱའོ། །དེ་ནས་དེར་དེ་ལྟར་རིག་ནས་མཚོ་དེར་འཇིགས་པ་ཆེན་པོའི་རིམ་པ་དུ་མ་གཞན་ཉིད་ཀྱང་སྤྲུལ་པར་བྱེད་པ་ཡིན་ཏེ། འདབ་མ་བརྒྱ་ཡང་འཇིག་པ་དང་སྤྲུལ་པའི་ལྷ་རྣམས་ཀྱང་འཇིགས་པ་ཆེན་པོ་རྣམ་པ་དུ་མ་དང་། ཕུང་ཉེས་རྣམས་དང་མཚོ་ལ་ཡང་འབྱིང་བར་འགྱུར་བ་དང་། དེ་བཞིན་དུ་རྣམ་པ་དུ་མར་ཀུན་དུ་རྗོད་པར་བྱེད་པ་དང་ཡིད་ཉམས་སྨས་པ་ཀུན་དུ་འབྱུང་བ་དང་། འཆི་བར་འགྱུར་བ་དུ་མ་ཡང་སྤྲུལ་པར་གྱུར་ཏོ། །དེ་དུས་རིང་དུ་རྟོགས་པར་བྱེད་དེ། དེ་དག་གིས་ཀྱང་རང་བཞིན་གྱིས་ལྷ་དེ་དག་གི་འགྲོས་བཅོམ་ཞིང་། ཇི་ལྟ་བ་བཞིན་དུ་ཡིད་ཉམས་སྨད་ནས་གཞན་དུ་འགྲོ་བར་བྱེད་པ་ན་ཡང་དེ་ལྟར་བྱུང་བའི་འགྲོས་བཅོམ་ནས་ཇི་ལྟར་དེ་དག་གིས་མཐོང་བར་འགྱུར་བར་བྱེད་དོ། །མཐོང་བའི་རྗེས་ཐོགས་ཉིད་ལ་ཡིད་ཤིན་ཏུ་ཉམས་དམས་ཤིང་སྐྱོ་བ་སྐྱེ་བ་འབྱུང་བར་འགྱུར་རོ། །དེ་ལྟར་ཐམས་ཅད་བྱས་ནས་པད་མའི་ནང་གི་སྙིང་པོ་ལ་རྗེས་སུ་ཞུགས་ཏེ། བག་མེད་པའི་ལྷ་དེ་དག་རྣམས་ཉིད་དང་ལྷན་ཅིག་ཏུ་ལྟ་བར་བྱེད་པ་དང་ལྷན་ཅིག་ཏུ་སྤྱོད་པར་ཡང་གྱུར་པ་ན་ཡང་། ཤར་བར་གྱུར་པ་ལེགས་པར་མངོན་པར་མཐོང་བ་དང་གཞན་{{page:{number:1649,folio:283a,volume:70}}}ལ་ཕན་པ་དང་རྗེས་སུ་འཛིན་པ་ལ་རབ་ཏུ་ཞུགས་པ་དང་། མཆོག་ཏུ་སྙིང་རྗེ་ཆེ་བ་དང་གཞན་རྣམས་ལ་ཕན་པ་དང་རབ་ཏུ་ལྡན་པས་ལེགས་པར་ཞུགས་པས་ཀྱང་ལྷ་དེ་དག་རྣམས་ཀྱིས་རྗེས་སུ་འབྲང་བ་དང་བཅས་པས་པད་མའི་སྙིང་པོ་དེ་ཀུན་དུ་བཏང་བར་གྱུར་ཏོ། །སྤྲུལ་པ་དེ་དག་རྣམས་ཀྱང་མི་སྣང་བར་བྱས་ནས་དབུགས་འབྱིན་པར་བྱེད་དོ། །ཇི་ལྟར་ཤིན་ཏུ་བར་ཡང་འཇིགས་པའི་གནས་རྣམས་སུ་ལྷ་དག་འགྲོ་བར་བྱེད་པ། ཤིན་ཏུ་འཇིགས་པར་གྱུར་པའི་གནས་རྣམས་སུ་རབ་ཏུ་འགྲོ་བ་ན་བག་མེད་པས་འཇིགས་པའི་གནས་རྣམས་སུ་འགྲོ་བར་མ་བྱེད་ཅིག །བག་མེད་པས་རྣམ་པར་རྒྱུ་བ་རྣམས་ཀྱི་གནས་སྐབས་ནི་འདི་དག་ཡིན་ནོ། །བག་མེད་པས་རྒྱུ་བར་བྱེད་པ་རྣམས་ནི་བག་མེད་པའི་རྩ་བ་ལས་ཤིན་ཏུ་འཇིགས་པར་འགྱུར་བ་ཡིན་ཏེ། བག་མེད་པ་ལ་སྡུག་བསྔལ་རྣམས་མི་འབྱུང་བ་ནི་འགའ་ཡང་མེད་དོ། །དེ་ནས་དུས་དེ་དག་ཏུ་མུ་སུ་ལུན་དྷས་ཚིགས་སུ་བཅད་པའི་དབྱངས་རྣམས་བརྗོད་པ། ཇི་ལྟར། བག་མེད་ལ་ནི་མངོན་དགའི་བྱིས། །རྟག་ཏུ་སྡུག་བསྔལ་སྐལ་ལྡན་ཡིན། །གང་ཡང་བག་མེད་རྣམ་པར་སྤངས། །རྟག་ཏུ་བདེ་བའི་སྐལ་ལྡན་དེ། །སྡུག་བསྔལ་ལྗོན་ཤིང་ཐམས་ཅད་ཀྱི། །རྩ་བ་བག་མེད་པར་བརྗོད་དོ། །དེ་ཕྱིར་སྡུག་བསྔལ་ཡོངས་སྤོང་བས། །བག་མེད་པ་ནི་རྣམ་པར་སྤོངས། །དེ་ནས་ལྷ་རང་བཞིན་པ་དེ་དག་གིས་ཀྱང་མུ་སུ་ལུན་དྷ་དེ་མངོན་པར་མཐོང་ནས། དེ་དག་རྣམས་ཡིད་རྣལ་དུ་ཕེབས་པ་དང་ཆེས་རབ་ཏུ་དགའ་བར་གྱུར་ནས། གང་ན་འཐབ་བྲལ་གྱི་མངའ་བདག་དེ་ཡོད་པ་དེར་ཐམས་ཅད་ཉིད་ཉེ་བར་བརྒྱུགས་སོ། །ཇི་ལྟར་ལྷ་བདག་ཅག་རྣམས་ཀྱི་མགོན་པོ་དེ་བདག་ཅག་རྣམས་ཀྱི་མགོན་པོ་བདག་ཅག་འཐབ་བྲལ་བ་རྣམས་ཀྱི་མངའ་བདག་དེ་ནི་པད་མའི་སྙིང་པོ་ལ་ལྷའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་ནས་ལེགས་པར་གནས་ཏེ། བདག་ཅག་རྣམས་རྗེས་སུ་འཛིན་པར་བྱེད་པའི་རྒྱུ་མཚན་དུ་འདིར་བྱོན་ནོ། །དེ་ལྟར་ཕན་ཚུན་དུ་རིག་པར་གྱུར་ནས་གང་ན་པད་མའི་སྙིང་པོ་ཡོད་པ་དེར་ཐམས་ཅད་ཉིད་ཉེ་བར་འགྲོ་བར་བྱེད། དེ་ནས་ཉེ་བར་སོང་བ་དང་པད་མའི་སྙིང་པོ་ལ་རང་ཉིད་ལེགས་པར་{{page:{number:1650,folio:283b,volume:70}}}གནས་པ་གང་ཡིན་པ་འདི་ནི་མུ་སུ་ལུན་དྷ་ཀུན་དུ་གནས་པ་ཡིན་ནོ། །པད་མའི་སྙིང་པོའི་སེང་གེའི་ཁྲི་ལ་ཁ་དོག་མཚུངས་པའི་གཟུགས་དང་ལྡན་པ་རྣམས་ཀྱི་ལྷ་གཞན་གྱིས་ཞབས་འབྲིང་བྱས་ནས་ཉེ་བར་འགྲོ་བ་ན་ལྷ་དེ་དག་གིས་མུ་སུ་ལུན་དྷ་དེ་ལ་འདི་སྐད་ཅེས་བརྗོད་དེ། ལྷ་ལགས་ལྷ་འདི་དག་རྣམས་གང་ཡིན་པ་ལ་དེ་ལྟར་མཐོ་འཚམ་པར་བྱེད་པ་འདི་དག་ཅི་ལགས། འཆིང་བར་བྱེད་པ་དང་ཀུན་དུ་སྐོར་བར་བྱེད་པ་དང་། ཆུ་རྣམས་ལ་ཡང་ཀུན་དུ་ནུབ་པར་བྱེད་པར་གྱུར་པ་དང་རྣམ་པར་ཁྲོ་བར་ཡང་བྱེད་པ་དང་རྣམ་པ་མང་པོའི་གནས་སྐབས་རྣམས་ཀྱང་བྱེད་དུ་འཇུག་ལགས་ན། དེ་ནས་མུ་སུ་ལུན་དྷ་དེས་ལྷ་དེ་དག་རྣམས་ལ་འདི་སྐད་ཅེས་བརྗོད་དེ། ཇི་ལྟར་སྲོག་ཆགས་སུ་གྱུར་པ་རྣམས་ཐམས་ཅད་ཀྱིས་ནི་ཅི་ནས་ཀྱང་མྱོང་བར་བྱ་བ་གང་ཡིན་པ་ནི་བག་མེད་པའི་སྐྱོན་འདི་དག་རྣམས་ཡིན་པར་ཁྱེད་རྣམས་ཀྱིས་ལེགས་པར་མ་གོའོ། །དེ་ནས་དེའི་དུས་ན་མུ་སུ་ལུན་དྷས། ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། འབྱུང་པོ་ཐམས་ཅད་ཀྱིས་མི་མཐོང་། །ལས་རྣམས་ཀུན་གྱིས་རྒྱལ་བ་མིན། །འཇིག་རྟེན་ཐམས་ཅད་རྣམ་འཇིག་པ། །འཆི་བདག་ཅེས་ནི་མངོན་པར་བརྗོད། །དེ་ཡིས་སྐྱེ་བོ་འདི་དག་འཇོམས། །ཕུང་པོ་སྐྱེ་མཆེད་འཇོམས་བྱེད་པོ། །འཇིག་རྟེན་འདི་ནས་ཕ་རོལ་ཏུ། །འཆི་བདག་རྒྱལ་པོས་ཀུན་ཏུ་འཁྲིད། །འདི་ཡིས་འཁྲིད་པར་གྱུར་པ་ན། །དེ་འགའ་ཞིག་ལའང་སྟོབས་མི་དམིགས། །ཆོས་མ་གཏོགས་པ་དེ་ཡི་ཕྱིར། །ཆོས་ནི་སྐྱོབ་པའི་མཆོག་ཏུ་བརྗོད། །གསོན་པ་ཡང་ནི་མྱུར་བར་འགྲོ། །མྱུར་བར་ལང་ཚོ་འགྲོ་བ་ཡིན། །འཆི་བདག་མྱུར་བར་འོང་བ་ཡིན། །བག་མེད་པ་ཡིས་དགའ་མ་བྱེད། །ལུས་ཅན་རྣམས་ཀྱི་བདེར་གྱུར་པ། །ཐམས་ཅད་འཇིག་པའི་རྒུད་པ་ཡིན། །གསོན་པ་ཡང་ནི་མཐར་འཇོམས་ཀྱི། །བག་མེད་པ་ལ་དགའ་མ་བྱེད། །དམྱལ་བ་ཡི་དགས་དུད་འགྲོར་ནི། །ལས་ཀུན་ཟད་ནས་འགྲོ་དགོས་ཀྱི། །ཤེས་ཀྱིས་སྡུག་བསྔལ་མི་བཟད་འདི། །དགའ་བར་མ་བྱེད་བག་མེད་ལ། །སྲིད་གསུམ་ངམ་གྲོག་སྲིད་འདི་གང་། །མི་རྟག་པ་ཡི་ཐབས་འོག་ཡིན། །སྐྱེ་ཞིང་འཆི་བ་དེ་ལྟ་ལ། །བག་{{page:{number:1651,folio:284a,volume:70}}}མེད་པ་ལ་དགའ་མ་བྱེད། །འཆི་བདག་གིས་ནི་ལུས་འཇོམས་ལ། །རྒས་པ་ཡིས་ནི་གཞོན་པ་འཇོམས། །སོ་གསོད་པ་ནི་ནད་ཀྱིས་འཇོམས། །བག་མེད་པས་ནི་དགའ་མ་བྱེད། །ལས་ཀྱི་ཐག་པས་རྣམ་བཅིངས་ནས། །སེམས་ཀྱི་འཕྱང་མོ་ལ་ལེགས་རྟེན། །སེམས་ཅན་སྲིད་པ་གསུམ་ན་འཁྱམ། །དགའ་བར་མ་བྱེད་བག་མེད་ལ། །སྐྱིད་དེ་བ་ཡང་སྡུག་བསྔལ་འགྱུར། །སྡུག་བསྔལ་ཅན་ཡང་རྣལ་ཕེབས་གནས། །རྗེ་དཔོན་ཡང་ནི་བྲན་འགྱུར་གྱི། །བག་མེད་པ་ལ་དགའ་མ་བྱེད། །མ་ཡང་ཆུང་མར་འགྱུར་བ་དང་། །ཆུང་མ་ཡང་ནི་དགྲ་འདི་ཉིད། །འགྱུར་ལྡོག་ཆེན་པོ་འདི་འདྲ་ལ། །བག་མེད་པ་ལ་དགའ་མ་བྱེད། །ནགས་དང་ཉེ་ནགས་བྲག་རྣམས་ལ། །ལྷ་ཡི་ཚོགས་ཀྱིས་བརྒྱན་པ་ཡི། །འཇིག་རྟེན་འདི་ནི་མེད་འགྱུར་གྱི། །བག་མེད་པ་ལ་དགའ་མ་བྱེད། །ལུས་ཅན་རྣམས་ཀྱི་བདེ་བ་ནི། །གཡོ་ཞིང་འཚེ་དང་བཅས་པ་ཡིན། །ཡིད་ཆེས་མེད་དང་སྟོང་པ་ལ། །བག་མེད་པ་ལ་དགའ་མ་བྱེད། །སྡུག་བསྔལ་གྱིས་གཟིར་སྐྱེ་འདི་ཡང་། །རྒ་དང་ནད་ཀྱི་སྣོད་ཡིན་ནོ། །སྐྱེ་བ་ངེས་པར་འཆི་བ་ཡང་། །གང་གིས་ཐམས་ཅད་དུ་ནུས་མིན། །སྐྱེ་བ་ཐམས་ཅད་འཆི་བའི་མཐའ། །དེ་བཞིན་ལང་ཚོ་རྒས་པའི་མཐའ། །རྨི་ལམ་ལྟ་བུའི་འདོད་པ་ལ། །བག་མེད་པས་ནི་དགའ་མི་བྱ། །ཆུ་ཤིང་ལོ་མ་དང་མཚུངས་དང་། །གློག་རྣམས་དང་ཡང་རབ་ཏུ་མཚུངས། །སླུ་བར་བྱེད་པ་ཐམས་ཅད་ལ། །བག་མེད་པས་ནི་དགའ་མ་བྱེད། །ཡུལ་གྱི་སྤྱོད་ཡུལ་ཅན་དབང་པོ། །རྒྱལ་བར་བྱ་བར་ནུས་མ་ཡིན། །དབང་པོ་རྣམས་ཀྱི་རང་ཡུལ་ལས། །གང་ཕྱིར་ཤེས་པས་ཟློག་པར་བྱེད། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ཀྱི་ཡིད་སྐྱོ་བར་གྱུར་པ་ལ་གཞན་ལ་ཕན་པའི་དོན་དུ་ཚིགས་སུ་བཅད་པ་རྣམས་ཇི་ལྟ་བར་རྗོད་དོ། །གཞན་ཡང་འཐབ་བྲལ་བའི་བདག་པོ་དེ་ཉིད་ཀྱིས་ལྷ་རྣམས་ཀྱི་བག་མེད་པ་ལ་རྣམ་པར་གཤེའོ། །ཇི་ལྟར་བག་མེད་པའི་མུན་པར་འོག་ཏུ་ནུབ་པ་དེ་དག་མ་མཐོང་བ་རྣམས་ནི་སྡུག་{{page:{number:1652,folio:284b,volume:70}}}བསྔལ་ཆེན་པོར་གྱུར་པ་དང་རྒས་པ་དང་འཆི་བ་རྣམས་འབྱུང་བར་གྱུར་ཏོ། །ཇི་ལྟར་ལྷ་དེ་དག་ནི་ཁྱེད་རྣམས་ཉིད་དང་མཚུངས་པ་ཡིན་ཏེ། ཕྱིན་ཅི་ལོག་རྣམས་ལ་ཇི་ལྟ་བར་ཞུགས་ནས་བག་མེད་པ་ལ་མངོན་པར་དགའ་བ་རྣམས་ཡིན་ཏེ། ཕྱིན་ཅི་ལོག་ཉིད་ལ་ཞུགས་པ་རྣམས་ཐམས་ཅད་ལ་ཡོངས་སུ་སྐྱོབ་པར་བྱེད་པ་ནི་འགའ་ཡང་མེད་དོ། །གང་ཁྱེད་རྣམས་ཀྱི་ཁྱད་པར་ལས་ཚུལ་ཐམས་ཅད་ཀྱིས་ཁྱད་པར་དུ་འཕགས་པ་རྣམས་བག་མེད་པས་བརླག་པར་གྱུར་ནས། ཚད་དང་། མདོག་དང་། དབྱིབས་དང་། ཉེ་བར་ལོངས་སྤྱོད་པ་དང་། ཁང་བུ་དང་། འོད་ཟེར་དང་། ལྷ་མོ་དང་། སྐྱེ་བོ་རྣམས་ཀྱིས་ཡོངས་སུ་སྤངས་པ་དེ་དག་རྣམས་ཁྱེད་རྣམས་ཀྱིས་མངོན་སུམ་དུ་འགྱུར་བ་ཡིན་ན། ཇི་ལྟར་ན་ཡོངས་སུ་སྤྱད་པར་འགྱུར་བ་ཡིན། ཇི་ལྟར་ནི་འཁོར་རྣམས་དང་བཅས་པ་ཡིན། ཕྱིན་ཅི་ལོག་ལ་ཞུགས་པ་དེའི་ཚེ། དེ་དག་ནི་བག་མེད་པའི་སྐྱོན་གྱིས་ཡིན་པར་མངོན་པར་མཐོང་བའི་ཕྱིར་ན། ཐམས་ཅད་ལ་དུས་ཐམས་ཅད་དུ་ཐབས་རྣམས་ཐམས་ཅད་ཀྱིས་བག་མེད་པ་ཡོངས་སུ་སྤང་བར་བྱའོ། །གང་ཅུང་ཟད་ཅིག་འཚོ་བ་འདི་འཛིན་པ་དང་བཅས་པའི་བག་མེད་པའི་འཚོ་བ་དེ་དག་རྣམས་ནི་དུག་གིས་ཟིན་པ་རྣམས་ལས་ཀྱང་ཤིན་ཏུ་ཁྱད་པར་དུ་འཕགས་པ་ཡིན་ནོ། །གང་འགའ་ཞིག་མེ་རླུང་དང་བཅས་པར་གྱུར་པ་དེ་དག་རྣམས་ཀྱི་དྲུང་ན་བག་མེད་པའི་མེ་ཀུན་དུ་རྟོག་པའི་རླུང་དང་བཅས་པ་ནི་ཤིན་ཏུ་བར་ཡང་ལྷག་པ་ཡིན་ནོ། །གང་ཅུང་ཟད་ཅིག་མུན་པ་དུས་རིང་དུ་འཐིབས་པ་རྣམས་ལས་བག་མེད་པའི་རང་བཞིན་གྱི་མུན་པ་ནི་དེ་དག་རྣམས་ལས་ཟླ་མེད་པར་ཁྱད་པར་དུ་གྱུར་པ་ཡིན་ཏེ། ཐོག་མ་མེད་པའི་དུས་ནས་ཀུན་ལ་རིང་དུ་འབྱུང་བ་ཡིན་པའི་ཕྱིར་རོ། །གང་འགའ་ཞིག་དགྲ་བོ་གླགས་གཅོད་པར་བྱེད་པ་རྣམས་ཀྱི་ནང་ནས། བག་མེད་པའི་དགྲ་ནི་དེ་དག་རྣམས་ཀྱི་དྲུང་ན་ཁྱད་པར་དུ་འཕགས་པ་ཡིན་ཏེ། ཡུལ་གྱི་གྲོགས་རྣམས་ཀྱིས་ཀུན་ནས་གླགས་གཅོད་པ་ཡིན་པའི་ཕྱིར་རོ། །གང་ཅུང་ཟད་མཚོན་ཆར་བརྗོད་པར་བྱ་བ་སོ་རྣོན་པོ་དེ་དག་རྣམས་ཀྱི་ནང་ནས་བག་མེད་པའི་མཚོན་གྱི་སོ་རྣམས་ནི་ལྷག་པར་རྣོ་བ་ཡིན་ཏེ་ངན་སོང་དུ་ལོག་པར་ལྟུང་{{page:{number:1653,folio:285a,volume:70}}}བའི་རྩེ་མོ་རྣོན་པོ་རྣམས་ཡོད་པའི་ཕྱིར་རོ། །གང་འགའ་ཞིག་སྦྲུལ་དུག་ཅན་དུ་གྱུར་པ་དེ་དག་རྣམས་ཀྱི་དྲུང་ནས་བག་མེད་པའི་སྦྲུལ་གྱི་དུག་གིས་སེམས་ཅན་ཐམས་ཅད་ཀྱི་སྲོག་ངེས་པར་འཕྲོག་པར་བྱེད་པའི་དུག་ཆེན་པོ་དེ་ནི་ཁྱད་པར་དུ་འཕགས་པ་ཡིན་ཏེ་བྱིས་པའི་སྐྱེ་བོ་རྣམས་ཐམས་ཅད་ཀྱི་སེམས་སྟོབས་ངེས་པར་འཇོམས་པའི་ཕྱིར་རོ། །གང་ཅུང་ཟད་གྲོགས་པོའི་གཟུགས་ཅན་གྲོགས་པོ་མ་ཡིན་པ་རྣམས་ལས་བག་མེད་པ་ནི་དེ་དག་རྣམས་ཀྱི་ནང་ན་བླ་ལྷག་པ་ཡིན་ཏེ་དགའ་བའི་འདོད་ཆགས་དང་ཀུན་དུ་འདྲེས་པའི་ཕྱིར་རོ། །གང་ཅུང་ཟད་འཆིང་བར་གྱུར་པ་ལྕགས་སྒྲོག་གམ་ཤིང་གདོས་སམ། ཐག་པ་ལས་བྱས་པ་དེ་དག་རྣམས་ཀྱི་ནང་ནས་བག་མེད་པ་ནི་བླ་ལྷག་པ་ཡིན་ཏེ་ཞེ་སྡང་འཐུག་པོ་དང་ཀུན་དུ་འདྲེས་པའི་ཕྱིར་རོ། །གང་འགའ་ཞིག་པས་བླ་ལྷག་པར་གྱུར་པ་ནི་དགོན་པར་རྣམ་པར་འཁྱམས་པར་གྱུར་པ་རྣམས་ལ་ཆུ་དག་དང་། ཤིང་ལྗོན་པ་དང་། འབྲས་བུ་དང་། གྲིབ་མ་དང་བཞོན་པ་ཡང་མེད་པས་སེམས་ཅན་རྣམས་ཐམས་ཅད་སྡུག་བསྔལ་བར་བྱེད་པ་པོ་དེ་དག་རྣམས་ཀྱི་ནང་ནས་བག་མེད་པའི་དགོན་པ་ནི་ཤིན་ཏུ་བླ་ལྷག་པ་ཡིན་ཏེ། བདེ་བའི་ཆུ་དག་དང་། སྐྱེས་བུ་དམ་པ་རྣམས་ཀྱི་ཚུལ་ཁྲིམས་ཀྱི་ལྗོན་ཤིང་གི་གྲིབ་མ་རྣམས་ལས་ཐ་མར་སེམས་ཅན་རྣམས་ཐམས་ཅད་སྡུག་བསྔལ་བར་བྱེད་པའི་ཕྱིར་རོ། །གང་འགའ་ཞིག་རྣམ་པར་སླུ་བར་བྱེད་པ་པོའི་ངོ་བོ་དོན་མེད་པར་གྱུར་པ་མཐོང་བ་རྣམས་ལས། འདི་དག་གི་ཇི་ལྟ་བའི་དོན་ནི་འདི་ལྟ་སྟེ། ཟོ་ཆུན་འཁོར་མོ་དང་། དྲི་ཟའི་གྲོང་ཁྱེར་དང་། སྨིག་རྒྱུ་རྣམས་སོ། །དེ་དག་རྣམས་ཀྱི་དྲུང་ན་ཡང་བག་མེད་པ་ནི་ཤིན་ཏུ་ལྷག་པ་ཡིན་ཏེ། ཡུལ་གྱི་ཉེ་བར་ལོངས་སྤྱོད་པ་རྣམས་ནི་གཡོ་བར་གྱུར་པ་ཇི་ལྟ་བའི་དོན་དང་བྲལ་བས་ན་ཟོ་ཆུན་འཁོར་མོ་དང་། དྲི་ཟའི་གྲོང་ཁྱེར་དང་། སྨིག་རྒྱུ་རྣམས་ལས་ཀྱང་བླ་ལྷག་པར་སྟོང་པ་ཡིན་ནོ། །གཞན་ཡང་ཅུང་ཟད་རབ་ཏུ་ལྟུང་བར་བྱེད་པ་གང་ཡིན་པའི་ཡུལ་དུ་གྱུར་པ་རྣམས་ཅུང་ཟད་ཡོད་པའི་ངམ་གྲོག་དང་གཡང་ས་དང་འདྲ་བ་དེ་དག་རྣམས་ཀྱི་དྲུང་ན་ཡང་བག་མེད་པ་ཤིན་ཏུ་ལྷག་པ་ཡིན་ཏེ། ངན་སོང་དུ་ལོག་པར་ལྟུང་བ་རྣམས་ངེས་པར་ཡང་ཉམས་སུ་{{page:{number:1654,folio:285b,volume:70}}}མྱོང་བར་བྱེད་པའི་ཕྱིར་རོ། །དེ་ལྟར་བག་མེད་པ་འདིས་ནི་ལྷ་རྣམས་དང་། སྲོག་ཆགས་སུ་གྱུར་པའི་རྣམས་ཐམས་ཅད་དང་། འགྲོ་བ་ལྔར་སྐྱེས་པར་གྱུར་པ་རྣམས་དང་། ཁམས་གསུམ་དུ་གཏོགས་པ་རྣམས་ཀྱང་ལོག་པར་ལྟུང་བར་བྱེད་པའི་ཕྱིར་རོ། །དེའི་ཕྱིར་ཐམས་ཅད་ཀྱིས་ཐམས་ཅད་ཀྱང་རབ་ཏུ་བརྩོན་པ་ཐམས་ཅད་ཀྱིས། གནས་སྐབས་ཐམས་ཅད་དུ་སྡུག་བསྔལ་གྱི་འཇིགས་པ་རྣམས་དང་། བདེ་བ་འདོད་པ་རྣམས་ཀྱིས་ཀྱང་སྡུག་བསྔལ་རྣམས་ཀྱི་རྩ་བ་འདི་ཡོངས་སུ་སྤང་བར་གྱིས་དང་། འདི་ལྟ་སྟེ་བག་མེད་པའོ། །དེ་ནས་ཡང་དེའི་ཚེ་ན་མུ་སུ་ལུན་དྷ་དེས་ཚིགས་སུ་བཅད་པ་བརྗོད་པ། ཇི་ལྟར། བག་ཡོད་པ་ནི་དགའ་བར་བརྗོད། །བག་མེད་སྡུག་བསྔལ་སྐལ་ལྡན་ཡིན། །བག་ཡོད་བག་མེད་པ་དག་གི། །འདི་ནི་རང་གི་མཚན་ཉིད་བརྗོད། །དེ་ལྟར་ལྷ་རྣམས་ཀྱི་མངའ་བདག་དམ་པའི་ལམ་ཇི་ལྟ་བ་བཞིན་དུ་སྟོན་པར་བྱེད་པ་པོ་དེས་ལྷ་དེ་དག་རྣམས་ལ་རྗེས་སུ་འདོམས་པར་བྱེད་དོ། །དེ་ལ་ལྷ་དེ་དག་རྣམས་ཐམས་ཅད་ཀྱང་ཡིད་ལས་སུ་རུང་བར་བྱས་པ་དང་། དབང་པོ་རྣམས་རྒྱས་པ་དང་། དབང་པོ་རྣམས་རབ་ཏུ་དང་བ་དང་། ཡིད་རྩེ་གཅིག་ཏུ་གྱུར་པས་ཉན་པར་བྱེད་ཅིང་། མུ་སུ་ལུན་དྷ་པད་མའི་སྙིང་པོ་ལ་སེང་གེའི་ཁྲི་ལ་གནས་པ་དེ་ལ་འདི་ལྟར་ཡང་རྗོད་པར་བྱེད་དེ། བདག་ཅག་རྣམས་ལ་ཤིན་ཏུ་ཕན་པར་གྱུར་པ་དང་མཐར་ཐུག་པར་བདེ་བ་གང་ཡིན་པ་དེ་དག་ཀྱང་འདིར་བརྗོད་ལགས་ན། བདག་ཅག་རྣམས་ལ་ཕན་པ་དང་བདེ་བ་རྣམས་ཀྱང་ཁྱེད་ཉིད་ཀྱིས་བཀའ་སྩལ་དུ་གསོལ། བདག་ཅག་རྣམས་ཀྱིས་ཅི་བགྱི་བ་ཡང་ལྷ་ཉིད་ཀྱི་ཞལ་སྔ་ནས་བཀའ་སྩལ་དུ་གསོལ། ཇི་ལྟར་ཚིག་འདི་དག་རྣམས་བརྗོད་པ་དང་འཐབ་བྲལ་གྱི་བདག་པོ་དེས་འདི་སྐད་ཅེས་བརྗོད་དོ། །ཇི་ལྟར་བཅོམ་ལྡན་འདས་གང་ཡིན་པ་འདི་ནི་ཐར་པའི་སྤྱོད་པ་རྣམས་རིག་ཅིང་རྟོགས་ལ་མཁྱེན་པ། སྐྱོན་རྣམས་ཐམས་ཅད་ལས་རྣམ་པར་གྲོལ་བ། ཡོན་ཏན་རྣམས་ཐམས་ཅད་དང་ལྡན་པ་སེམས་ཅན་རྣམས་ཐམས་ཅད་ཀྱི་ཡང་གཙོ་བོར་གྱུར་པའི་སངས་རྒྱས་དེ་ལ་སྐྱབས་སུ་སོང་དང་། སྡུག་བསྔལ་རྣམས་ཐམས་ཅད་དང་བྲལ་བར་འགྱུར་གྱིས། དེ་ནི་བག་མེད་པ་རྣམས་དང་བྲལ་བ་ཡིན་པས་དེ་ལ་སྐྱབས་{{page:{number:1655,folio:286a,volume:70}}}སུ་སོང་ན་གོང་ན་མེད་པའི་འཁོར་བའི་འཇིགས་པ་རྣམས་ཐམས་ཅད་ལས་ཡོངས་སུ་སྐྱོབ་པར་འགྱུར་རོ། །དེ་ནས་ཡང་ངེས་པར་མུ་སུ་ལུན་དྷའི་དྲུང་ནས་ལྷ་དེ་དག་རྣམས་ཀྱིས་ཚིག་འདི་དག་ཐོས་པ་དང་། ཐམས་ཅད་ཉིད་ཀྱིས་པུས་མོ་རྣམས་ས་གཞི་ལ་བཙུགས་ཏེ། འཁོར་དང་བཅས་པ་རྣམས་གུས་པ་ལེགས་པར་སྐྱེས་པ་དང་དོན་ལ་དབང་པོ་རྣམས་རྒྱས་ཤིང་། སངས་རྒྱས་བཅོམ་ལྡན་འདས་ལ་ལེགས་པར་གུས་པ་སྐྱེས་པས་མགོ་བོ་ཀུན་ཏུ་བཏུད་པར་གྱུར་པས་རབ་ཏུ་ཕྱག་འཚལ་ཏེ། གསུམ་ལ་སྐྱབས་སུ་འགྲོ་བར་བྱེད་པས་ཀྱང་སྐྱབས་སུ་སོང་ངོ་། །ཐམས་ཅད་ཀྱང་སངས་རྒྱས་དང་ཆོས་དང་དགེ་འདུན་རྣམས་ལ་ཡང་ལེགས་པར་སྐྱབས་སུ་འགྲོ་བར་བྱེད་དོ། །ཡིད་ཤིན་ཏུ་རབ་ཏུ་དང་བ་དང་། བག་མེད་པ་རྣམས་ལ་ཡང་རྣམ་པར་སྨོད་པར་བྱེད་ཅིང་བཤགས་པར་བྱེད་དེ། གང་དག་བག་མེད་པའི་ལྷ་དེ་དག་རྣམས་ཀྱིས་བཟོད་པར་མི་ནུས་པ་རྣམ་པ་མང་པོར་མི་བཟད་པ་རྣམ་པ་དུ་མ་རྣམས་ཐམས་ཅད་ཀྱིས་ཤིན་ཏུ་སྡུག་བསྔལ་བ་རྣམས་མཐོང་བའི་ཕྱིར་རོ། །དེ་ནས་མུ་སུ་ལུན་དྷ་ཡང་ལྷ་དེ་དག་རྣམས་ཀྱི་ཡིད་ཀུན་དུ་སྐྱོ་བར་གྱུར་པ་དེ་དག་རྣམས་ལེགས་པར་མཐོང་ནས། སླར་ཉིད་ཀྱང་ཆོ་འཕྲུལ་རྣམ་པ་དུ་མ་རྣམས་བྱེད་དེ། ཡུད་ཙམ་ཅིག་ལ་ཡང་རྣམ་པ་དུ་མར་གཅིག་ཏུ་གྱུར་ནས་བརྒྱར་འགྱུར་རོ། །སྟོང་དུ་འགྱུར་རོ། །སྟོང་ཕྲག་བརྒྱར་ཡང་འགྱུར་རོ། །ཡུད་ཙམ་ལ་ཡང་ཆ་བྱད་དུ་མ་དག་ཏུ་བྱས་པའི་དབྱིབས་རྣམས་སུ་འགྱུར་རོ། །ཡུད་ཙམ་ཅིག་ལ་རྣམ་པ་དུ་མའི་ཆ་བྱད་དག་གིས་མཚུངས་པར་བྱས་པའི་དབྱིབས་རྣམས་སུ་འགྱུར་རོ། །ཡུད་ཙམ་ཉིད་ལ་ནམ་མཁའི་དཀྱིལ་དུ་འཕགས་ནས་རིན་པོ་ཆེའི་ཁང་བུ་སྣ་ཚོགས་པ་རྣམས་ཀྱིས་ཀུན་ཏུ་གང་བ་རྣམས་ན་གཟུགས་དང་ཆ་བྱད་སྣ་ཚོགས་པ་རྣམས་འཛིན་པར་བྱེད་པར་འགྱུར་རོ། །ཡུད་ཙམ་ལ་ཡང་ཆུར་འབྱིང་བར་འགྱུར་རོ། །མགོ་བོ་སྟོང་དུ་གྱུར་ནས་ཀྱང་རིན་པོ་ཆེ་སྣ་ཚོགས་པའི་དབུ་རྒྱན་དང་དཔུང་རྒྱན་འབར་བ་རྣམས་ཀྱིས་བརྒྱན་པ་དང་། ཉི་མ་སྟོང་བས་ལྷག་པའི་གཟི་བརྗིད་ཅན་ལྷའི་ཚོགས་རྣམས་ཐམས་ཅད་ཀྱིས་ཡོངས་སུ་བསྐོར་ནས། ཉེ་བའི་ནགས་རྣམས་ཐམས་ཅད་དུ་ལེགས་པར་མཐོང་ངོ་། །སྟོང་{{page:{number:1656,folio:286b,volume:70}}}ཕྲག་བརྒྱར་གསལ་བར་བྱེད་པའི་གཟི་བརྗིད་དང་ལྡན་པའི་ལྷ་རྣམས་ཀྱི་ཚོགས་ཐམས་ཅད་ཀྱིས་ཡོངས་སུ་བསྐོར་ནས། པད་མ་ཆེན་པོ་དེ་ཉིད་ཀྱི་སྟེང་དུ་འབྱུང་བར་བྱེད་པ་དང་། རང་གི་གཟི་བརྗིད་རྣམས་ཀྱིས་ལམ་མེར་གྱུར་པར་ལྷ་དེ་དག་རྣམས་ཀྱིས་ལུས་ཤིན་ཏུ་བལྟ་བར་དཀའ་བ་ཡིན་ནོ། །གཞན་ཡང་མུ་སུ་ལུན་དྷ་དེ་ཉིད་ཀྱིས་རྫུ་འཕྲུལ་གཞན་ཡང་བྱེད་པར་གྱུར་པ་ནི། ལྷ་དེ་དག་རྣམས་ཉིད་ཀྱི་བག་མེད་པ་ཀུན་ནས་བསྙུངས་པར་བྱ་བའི་དོན་དུ་འདི་ལྟ་སྟེ། ཁ་ནས་ལྷ་བརྒྱ་སྟོང་ཀུན་དུ་འབྱུང་བར་བྱེད་དོ། །ཁ་ཅིག་ནི་ཁང་བུའི་སྟེང་དུ་ཞོན་ནས་རིན་པོ་ཆེ་སྣ་ཚོགས་པའི་འོད་རྣམས་ཀྱིས་ལུས་ཤིན་ཏུ་གསལ་བར་གྱུར་པ་རྣམས་སོ། །ཁ་ཅིག་ནི་རྣམ་པ་སྣ་ཚོགས་པའི་ཆ་བྱད་འཛིན་པར་གྱུར་པས་གླུའི་རོལ་མོ་རྣམས་ཉེ་བར་ལེན་པར་བྱེད་པ་རྣམས་ལྷ་རྫས་ཀྱི་རྒྱན་དང་། ཆ་བྱད་དང་། མཆོག་ཏུ་ལང་ཚོ་ལ་བབ་པའི་ལྷ་མོ་རྣམས་ཀྱིས་ཡོངས་སུ་བསྐོར་ནས་གླུ་ཉེ་བར་ལེན་པས་མུ་སུ་ལུན་དྷའི་ཁ་ནས་བྱུང་ནས་འགྲོའོ། །ཁ་ཅིག་ནི་རིན་པོ་ཆེ་བདུན་གྱི་རང་བཞིན་གྱི་པད་མ་གཞན་དག་རྣམས་ལ་ནང་དུ་ཞེན་ནས་སྙན་པའི་གླུ་རྣམས་ལེན་པར་བྱེད་པ་དང་། རྩི་ཡང་ལྷ་རྫས་ཀྱི་རོ་དང་དྲི་དང་ཡང་དག་པར་ལྡན་པ་དག་འཐུང་བར་བྱེད་དེ། ལྷན་ཅིག་སྤྱོད་པ་རྣམས་ཀྱིས་ཡོངས་སུ་བསྐོར་ནས་ལན་བརྒྱ་ཕྲག་རྣམས་སུ་དང་། གལ་ཏེ་ན་ལན་སྟོང་ཕྲག་ཏུ་ཡང་མཛེས་པར་གྱུར་པ་དང་ལྡན་པའི་ལྷ་རྫས་ཀྱི་ཕྲེང་བའི་མཆོག་རྣམས་ཀྱིས་བརྒྱན་པ། རང་གི་འོད་ཀྱི་དཔལ་འབར་བ་དང་ལྡན་པ་རྣམས་ཡིན་ནོ། །གཞན་ཡང་ལྷ་གཞན་དག་རྣམས་རྣམ་པ་གཞན་གྱིས་མུ་སུ་ལུན་དྷ་དེའི་ཁ་ནས་ཀུན་ཏུ་བྱུང་ནས་འགྲོ་ན། རྫུ་འཕྲུལ་གྱིས་སྤྲུལ་པ་རྣམས་ལ་འདི་ལྟ་སྟེ། བྱའི་རྒྱབ་ཏུ་ཞོན་པ་རྣམས་ནི་རིན་པོ་ཆེ་བདུན་གྱི་རང་བཞིན་གྱི་བྱ་རྣམས་ལ་མངོན་པར་ཞོན་ནས་དགའ་བར་བྱེད་པ་དང་། གླུ་ཡང་ལེན་པར་བྱེད་པ་དང་ལྷན་ཅིག་སྤྱོད་པ་རྣམས་ཀྱིས་ཡོངས་སུ་བསྐོར་ནས། རབ་ཀྱི་མཆོག་ཏུ་རངས་པའི་ཡིད་ཀྱིས་རྔ་སྐད་ཡན་ལག་ལྔ་དང་ལྡན་པ་ཉན་པར་བྱེད་ཅིང་། བག་མེད་པས་ཉེ་བར་འཚོ་བ་རྣམས་མུ་སུ་ལུན་དྷའི་ཁ་ནས་ཀུན་ཏུ་འགྲོའོ། །ལྷ་ངོ་མཚར་བར་གྱུར་པ་མཚུངས་པ་མེད་པའི་གཟུགས་གསལ་ཞིང་སྡུག་པའི་ཡོན་ཏན་དང་ལྡན་པ་{{page:{number:1657,folio:287a,volume:70}}}གཞན་ཡང་རྣམ་པ་གཞན་གྱིས་ལྷ་རྣམས་སྤྲུལ་པར་བྱེད་པ་ན། ཇི་ལྟར་མུ་སུ་ལུན་དྷའི་ཁ་ནས་དེ་དག་ཉིད་འགྲོ་བ་ནི་ཨུད་པ་ལའི་ཟེ་བའི་ནང་དུ་ཞོན་ཞིང་རྒྱན་རྒྱུན་བར་འབྲེལ་པའི་དབུས་སུ་སོང་ནས། ལྷ་རྫས་ཀྱི་རྔ་སྐད་ཡན་ལག་ལྔ་པ་ཉན་པར་བྱེད་ཅིང་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་ལྷ་རྫས་ཀྱི་བཏུང་བ་དག་འཐུང་བར་བྱེད་དོ། །གླུ་ཡང་ལེན་པར་བྱེད་ལ་ལྷན་ཅིག་སྤྱོད་པའི་འཁོར་རྣམས་ཀྱིས་ཡོངས་སུ་བསྐོར་ནས་ལན་བརྒྱ་ཕྲག་དང་། ཅི་སྟེ་ལན་སྟོང་ཕྲག་དང་ལན་བྱེ་བ་ཕྲག་རྣམས་སུ་ཡང་གཟུགས་དང་། ཁ་དོག་དང་། དབྱིབས་དཔེ་མེད་པའི་ལྷའི་བུ་མོ་མཆོག་རྣམས་ཀྱིས་ཡོངས་སུ་བསྐོར་ནས་དགའ་བར་བྱེད་པ་ལྷ་རྫས་ཀྱི་ནགས་དང་ཉེ་བའི་ནགས་སུ་ཐབས་དུ་མས་རབ་ཏུ་སྒྲུབ་པར་བྱེད་དོ། །ནམ་མཁའི་དཀྱིལ་དུ་མངོན་པར་འཕགས་ནས་ས་གཞི་དག་བཞིན་དུ་འགྲོ་བར་བྱེད་ལ། རང་བཞིན་པའི་ལྷ་དེ་དག་ཀྱང་གླུ་དེ་དག་རྣམས་ཉན་པར་བྱེད་དོ། །དེ་དག་གི་དྲུང་ན་ཡོན་ཏན་བརྒྱས་ལྷག་པར་སྙན་པར་གྱུར་པ། དེ་དག་གི་གླུ་དང་། དེ་དག་གི་གཟུགས་དང་། དེ་དག་གི་བདེ་བ་ཡང་རྣམ་པ་སྣ་ཚོགས་པའི་ཡོན་ཏན་དང་ལྡན་པ་ཡིན་ནོ། །དེ་ནས་རང་བཞིན་དུ་གནས་པའི་ལྷ་དེ་དག་སྔ་ན་མ་མཐོང་བའི་ངོ་མཚར་ཆེ་བ་དེ་དག་རྣམས་ཀུན་ཏུ་མངོན་པར་མཐོང་ནས། ཁ་ཅིག་ནི་ངོ་མཚར་བའི་མཆོག་དང་ལྡན་པར་གྱུར་ཏོ། །ཁ་ཅིག་ནི་རབ་ཏུ་དགའ་བར་གྱུར་ལ། ཁ་ཅིག་ནི་རྨད་དུ་བྱུང་བར་གྱུར་ནས་ཅིའི་ཕྱིར་ལྷ་དེ་དག་རྣམས་ཇི་ལྟར་ན་འཐབ་བྲལ་གྱི་བདག་པོ་མུ་སུ་ལུན་ངྷའི་ཁ་ནས་འགྲོ་བར་འགྱུར། འདི་དག་ནི་ཤིན་ཏུ་ཡང་ཡ་མཚན་ཆེའོ། །དེ་ལྟར་རང་བཞིན་གྱི་ལྷ་དེ་དག་རྣམས་སེམས་པར་བྱེད་པ་དང་ཕན་ཚུན་རྗོད་པར་ཡང་བྱེད་དེ། དེ་ལྟར་ཡང་རང་བཞིན་གྱི་ལྷ་དེ་དག་རྣམས་བྱེད་དོ། །གཞན་ཡང་མུ་སུ་ལུན་དྷས་མཆོག་ཏུ་གྱུར་པའི་རྫུ་འཕྲུལ་གཞན་དག་བྱེད་པ་ནི་འདི་ལྟ་སྟེ། ཁ་ནས་བྱུང་བའི་ལྷ་དེ་དག་ལས་སྣ་ཚོགས་པའི་ཆ་བྱད་འཛིན་པ་རལ་པ་རིང་པོ་དང་ཅོད་པན་དང་ལྡན་པ་ཤིང་ཤུན་གྱི་གོས་ཅན་ལག་ན་རིལ་བ་སྤྱི་བླུགས་ཐོགས་པ། ལྷ་རྫས་ཀྱི་ཕྲེང་བའི་རྒྱན་ཅན། གཟི་བརྗིད་ཀྱི་དཔལ་{{page:{number:1658,folio:287b,volume:70}}}འབར་བའི་རི་དགས་ཀྱི་པགས་པ་འཛིན་པའི་རྣམ་པ་སྣ་ཚོགས་པའི་དྲང་སྲོང་དག་ཀུན་ཏུ་འབྱུང་སྟེ། བརྒྱ་ཕྲག་རྣམས་དང་དེ་ནས་ལན་སྟོང་ཕྲག་ཀྱང་ཀུན་ཏུ་བྱུང་ནས། ནམ་མཁའི་དཀྱིལ་དུ་འཁོད་ནས་ཚིགས་སུ་བཅད་པ་རྣམས་ཀྱང་བག་མེད་པ་རྣམས་དང་ཀུན་ནས་བྲལ་བར་བྱ་བའི་དོན་དུ་རྗོད་པར་བྱེད་པ། ཇི་ལྟར། སྒྱུ་མ་ལྟ་བུའི་སྲིད་པ་ལས། །གཡོ་བའི་སེམས་ཅན་འདི་དག་ཀྱང་། །ཐམས་ཅད་འཆི་བའི་མཐའ་ཅན་གྱི། །དངོས་པོས་བག་མེད་པར་མ་བྱེད། །སྲེད་པ་ཀུན་ནས་འཕེལ་བ་ཡི། །དགའ་བར་འགྱུར་བ་ཐམས་ཅད་ལ། །ཐ་མར་སྨད་པའི་གནས་ཀྱི་ནི། །དངོས་པོས་བག་མེད་པར་མ་བྱེད། །གང་ཞིག་སྐྱེས་པ་མི་འཇིག་པའི། །གནས་ནི་ཡོད་པ་མ་ཡིན་ནོ། །གང་ཕྱིར་བདེ་ཀུན་འཇིག་བཅས་ཀྱིས། །བག་མེད་མ་བྱེད་དངོས་རྣམས་ལ། །གལ་ཏེ་ཡོན་ཏན་ལྡན་པ་ཡི། །དགའ་བར་མཐོང་བ་འདི་ཐམས་ཅད། །ཐམས་ཅད་རྨི་ལམ་འདྲ་བ་ཡི། །སྲིད་པས་བག་མེད་པར་མ་བྱེད། །བག་མེད་དགྲ་བོ་སྡིག་ཅན་འདི། །དགའ་བའི་འདོད་ཆགས་གདུལ་དཀའ་བ། །དམྱལ་བར་མྱུར་དུ་འབབ་འགྱུར་བའི། །དངོས་པོར་བག་མེད་པར་མ་བྱེད། །བདེ་བ་འདི་ནི་ཡང་དང་ཡང་། །ཡོངས་སུ་ཉམས་པ་ཀུན་དུ་འབྱུང་། །ཡང་ནི་ཐམས་ཅད་འཇིག་འགྱུར་བའི། །སྲིད་པས་བག་མེད་པར་མ་བྱེད། །འོག་ཏུ་བར་གྱི་བསྐལ་པར་ནི། །སྐྱེ་དགུ་སྐྱོན་གྱིས་ཉེ་བར་བཅོམ། །ལས་ཀྱི་ལྕགས་སྒྲོག་གིས་བཅིངས་ནས། །ཇི་ལྟར་མཆིལ་པས་ཉ་བཞིན་དུ། །ཐབས་ཀྱི་རྣམ་པ་ཐ་དད་ཀྱིས། །ལྕགས་སྒྲོག་གཅོད་པར་ནུས་མོད་ཀྱི། །ལྷ་དང་ལྷ་མིན་ཐམས་ཅད་ཀྱིས། །ལས་ཀྱི་སྒྲོག་ནི་གཅོད་མི་ནུས། །མཐོང་བ་མེད་དང་ཤིན་ཏུ་རིང་། །སྐྱེས་པ་རྒྱ་ཆེ་བ་ཡི་སྒྲོག །སྲེད་པའི་རྒྱུད་ནི་དམ་པོ་འདིས། །གང་ཡང་འཆིང་བ་བྱིས་པ་རྣམས། །བདག་ཅག་ལྷ་རྣམས་ཐམས་ཅད་དང་། །མི་དང་དེ་བཞིན་ལྷ་མིན་མེད། །མི་རྟག་ཉིད་ལས་རྣམ་གྲོལ་མིན། །མིག་མེད་པས་ཀྱང་མཐོང་བ་མིན། །ལས་རྒྱ་ཆེན་པོའི་རྒྱུན་རྣམས་ནི། །ཤིན་ཏུ་རིང་བར་རབ་ཏུ་འཇུག །ཇི་སྲིད་ཤེས་{{page:{number:1659,folio:288a,volume:70}}}པས་རྣམ་མ་བཅོམ། །དེ་སྲིད་དུ་ནི་སྲེད་པ་ཡིན། །ལྔ་ཡི་གཙུབ་ཤིང་ལས་གྱུར་པའི། །སྲེད་པའི་བུད་ཤིང་ལས་བྱུང་བ། །རྣམ་རྟོག་རླུང་ནི་སྟོབས་པོ་ཆེས། །དུས་ཀྱི་མེས་ནི་ཤིན་ཏུ་སྲེག །བྱིས་པ་བློ་གྲོས་ཆུང་རྟག་ཏུ། །སྡུག་བསྔལ་དེས་ཀྱང་ཀུན་དུ་ལྡན། །ཕྱིན་ཅི་ལོག་གིས་ཡོངས་འཁྲུལ་པས། །དེ་ནི་འགྲོ་བ་ལྔར་འཁོར་རོ། །ལོངས་སྤྱོད་རྣམ་པ་སྣ་ཚོགས་དང་། །ཆུང་མ་བུ་ལ་ཀུན་ཏུ་ཆགས། །མི་ལུས་ནད་ཀྱིས་རྣམ་བཅོམ་ནས། །འཆི་བདག་རྒྱལ་པོས་ཀུན་དུ་འདྲེན། །སྤྱང་ཁུས་ཇི་ལྟར་རི་དགས་ཀུན། །རབ་དང་མིན་པས་མངོན་པར་འཇོམས། །དེ་བཞིན་འཆི་བདག་དཔུང་ཚོགས་ཀྱིས། །དང་བ་མིན་པས་མི་རྣམས་འཇོམས། །མཉམ་པ་མེད་དང་ཁྱད་འཕགས་པའི། །སྡུག་བསྔལ་སྲིད་དང་སྲིད་པར་མཐོང་། །གཏི་མུག་གིས་ནི་ཡོངས་བསླུས་པས། །འཇིག་རྟེན་འདི་ནི་སྐྱོ་བའང་མེད། །ཤིན་ཏུ་བདག་ལ་བྱམས་པ་གང་། །དེ་ཀུན་སྡིག་ལ་རྟེན་པའི་མི། །གང་དག་བདག་ལ་བྱམས་མིན་པ། །དེ་ལ་འཇིག་རྟེན་སུ་མི་བྱམས། །དེ་ལྟར་ལྷ་དེ་དག་རྣམས་ཀྱི་བག་མེད་པ་ཀུན་ནས་ཞི་བར་བྱ་བའི་དོན་དུ་མུ་སུ་ལུན་དྷའི་ཁ་ནས་འབྱུང་བཞིན་པའི་དྲང་སྲོང་རྣམས་རྫུ་འཕྲུལ་གྱིས་སྤྲུལ་ནས་རང་བཞིན་གྱི་ལྷ་རྣམས་ལ་སྟོན་པར་བྱེད་དེ། དེ་དག་ནི་མཐར་ཐུག་པར་ཕན་པ་རྣམས་ཡིན་ནོ། །གཞན་ཡང་འཐབ་བྲལ་བའི་མངའ་བདག་དེས་ཕན་པ་གཞན་གྱི་སྤྲུལ་པ་གཞན་རྣམས་བྱེད་པ་ནི་འདི་ལྟ་སྟེ། བྲང་དུ་ཆེས་མཆོག་ཏུ་དགའ་བར་གྱུར་པའི་ངང་པ་དང་། ཀཱ་རཎྜ་བ་དང་། ངང་ངུར་དག་གིས་ཉེ་བར་མཛེས་པར་གྱུར་པ་ཡན་ལག་བརྒྱད་དང་ལྡན་པ་རབ་ཏུ་དང་བ་མཆོག་གི་ཆུ་དང་ཡང་དག་པར་ལྡན་པའི་པད་མའི་རྫིང་བུ་སྤྲུལ་པར་བྱེད་དོ། །དེའི་པད་མའི་རྫིང་བུ་དེ་ན་བརྒྱ་སྟོང་བྱེ་བའི་པད་མ་རྣམས་ལེགས་པར་སྐྱེས་པ་འདི་དག་རྣམས་ནི་མཚོ་ཆེན་པོར་གྱུར་པ་རྣམས་ཡིན་ཏེ། རིན་པོ་ཆེ་བདུན་གྱི་རང་བཞིན་དུ་གྱུར་པ་དང་དཔག་ཚད་བརྒྱར་དྲི་ཞིམ་པོ་རྣམས་འབྱུང་བ་ཡིན་ནོ། །པད་མ་དེ་དག་རྣམས་ཀྱི་ནང་དུ་སོན་པའི་སྙིང་པོ་རྣམས་ལ། ཅོད་པན་དང་ལྡན་པའི་མགོ་བོ་རྣམས་རྣམ་པ་སྣ་ཚོགས་{{page:{number:1660,folio:288b,volume:70}}}པའི་འདབ་མ་རྣམས་ཀྱི་འོད་ཀྱིས་རབ་ཏུ་སྣང་བར་བྱས་པ། རིན་པོ་ཆེ་རབ་ཀྱི་མཆོག་གིས་རྒྱན་དུ་བྱས་པའི་དཔུང་རྒྱན་ཅན་རྣམས་འདུག་པ་ལ། རྣམ་པ་དུ་མར་སྣ་ཚོགས་པར་རབ་ཀྱི་མཆོག་ཏུ་ལང་ཚོ་ལ་བབ་པར་མང་པོ་རྣམས་ཀྱིས་ཉེ་བར་གླུ་ལེན་པར་བྱེད་ཅིང་། སེང་གེའི་ཁྲི་ལ་ཉེ་བར་གནས་པ་ལ་རྔ་ཡབ་དཀར་པོ་ཉེ་བར་གཡོབ་པར་བྱེད་པ་དང་། མགོ་བོ་ལ་མེ་ཏོག་གི་མཆོག་རྣམས་དང་ལྡན་པའི་རྗེས་སུ་སྤྱོད་པ་གཞན་རྣམས་ཀྱིས་མངོན་པར་སྟོད་པར་བྱེད་པར་གྱུར་པས་རྒྱལ་བར་གྱུར་ཅིག་རྒྱལ་བར་གྱུར་ཅིག་ཅེས་ཀུན་ནས་དགའ་བ་འཕེལ་བར་བྱེད་པ་རྣམས་ཀྱིས་མངོན་པར་བསྟོད་པར་གྱུར་པ་ན། བརྒྱ་བྱིན་ལ་རབ་ཏུ་འགྲན་པར་བྱེད་པའི་རྒྱལ་པོ་བརྒྱ་སྟོང་སྤྲུལ་པར་བྱེད་དོ། །གཞན་ལ་ཕན་པ་ལ་རབ་ཏུ་ཞུགས་པར་གྱུར་པའི་འཐབ་བྲལ་གྱི་མངའ་བདག་དེས་རང་བཞིན་པའི་ལྷ་རྣམས་ལ་གོ་བར་བྱ་བའི་དོན་དུ་འཁོར་ལོས་སྒྱུར་བ་བརྒྱ་ཕྲག་ལ་འགྲན་པར་བྱེད་པའི་རྒྱལ་པོ་བརྒྱ་ཕྲག་སྟོང་ཡང་ཡོངས་སུ་སྤྲུལ་པར་བྱེད་དོ། །གཞན་ཡང་གཞན་ལ་ཕན་པ་རྣམས་ལ་ཞུགས་པས་རྫུ་འཕྲུལ་གཞན་བྱེད་པ་ནི། མུ་སུ་ལུན་དྷ་དེས་རང་གི་ལུས་རྣམས་ལ་སྤྲུལ་པར་བྱེད་པ་རྣམས་ལ་དཔག་ཚད་བརྒྱ་པའི་པད་མ་དེ་དག་རྣམས་ནི་བརྒྱ་སྟོང་བྱེ་བའི་འདབ་མ་དང་ལྡན་པ། རིན་པོ་ཆེ་བདུན་གྱི་རང་བཞིན་གྱིས་རྣམ་པར་བཀྲ་བའི་འདབ་མ་རྣམས་ལ་ལྷའི་བུང་བ་རྣམས་གླུ་ཉེ་བར་ལེན་པར་གྱུར་པའི་སྒྲ་རྣམས་ཀུན་དུ་བརྗོད་པ། དགའ་བར་གྱུར་ཅིང་མཉན་པར་འོས་པ་མཐོང་ན་ཆེས་དགའ་བར་གྱུར་པ་ལྷ་རྣམས་ཀྱི་པད་མ་ཆེན་པོ་དེའི་སྒྲ་དག་ནི་དཔག་ཚད་ལྔ་བརྒྱར་འགྲོ་བ་ཡིན་ནོ། །ཡུ་བ་རྣམས་སྤྲུལ་པར་བྱེད་པ་ནི་བཻ་ཌཱུརྱའི་རང་བཞིན་རྡོ་རྗེས་ལེགས་པར་གནས་པ། ཨིན་དྲ་ནཱི་ལའི་རིན་པོ་ཆེ་དང་ལྡན་པ་མཛེས་པས་འཇའ་ཚོན་རྣམས་པས་ཀྱང་ཆེས་ལྷག་པར་དགའ་བ་ཡིན་ནོ། །པད་མ་ཆེན་པོ་དེའི་ནང་དུ་ཞུགས་པ་ན་མིའི་རྒྱན་དང་ཆ་བྱད་སྣ་ཚོགས་པས། རྣམ་པ་དུ་མར་བརྒྱན་པའི་ལུས་མཆོག་ཏུ་སྐྱིད་པ་རྣམས་ཐོང་གཤོལ་གྱིས་ཞིང་ལས་ཀྱང་བྱེད་ཅིང་། ཞིང་གི་རྣང་ལ་ཚིགས་སུ་བཅད་པའི་དབྱངས་བརྗོད་པ། ཇི་ལྟར། འབྲས་འདོད་{{page:{number:1661,folio:289a,volume:70}}}མི་རྣམས་ཐམས་ཅད་ཀྱིས། །ས་གཞི་འདི་ལ་ཞིང་ལས་བྱེད། །འདོད་ལ་ཆགས་པའི་མཁས་མིན་རྣམས། །འཆི་བ་ལེགས་པར་མཐོང་བ་མིན། །སྐད་ཅིག་སྐད་ཅིག་ལ་འགྲིབ་པ། །སྐྱེ་བོ་འདོད་པའི་བསམ་པས་རྨོངས། །སྐད་ཅིག་སྐད་ཅིག་ལ་ཟད་པའི། །འདུ་བྱེད་གོ་བ་ཡང་མ་ཡིན། །མི་རྣམས་ལང་ཚོ་མཐར་བྱེད་པའི། །རྒས་པའི་དབྱུག་པ་འདི་འབྱུང་ངོ་། །ནད་མེད་ལོ་ཐོག་འཇོམས་པ་ཡི། །ནད་ཀྱི་དབྱུག་པ་འདི་འབྱུང་ངོ་། །འཇིགས་པའི་དབྱུག་པ་འདི་གསུམ་གྱིས། །ལྷར་བཅས་ལྷ་མིན་འཇོམས་བྱེད་པ། །བྱིས་པའི་འཇིག་རྟེན་བླུན་པོ་འདིས། །འོང་བ་མཐོང་བ་ཡང་མ་ཡིན། །ལྷ་དང་ལྷ་མིན་དྲི་ཟ་དང་། །ཤ་ཟ་ཀླུ་དང་སྲིན་པོ་ལའང་། །གསོན་པ་མཐར་ནི་བྱེད་པའི་མཆོག །དུས་ཀྱི་དབྱུག་པ་འདི་འབྱུང་འགྱུར། །སྐྱེ་བོ་གཞན་ཡང་རབ་བཅོམ་ནས། །རང་གི་སྐྱེ་ལ་ཆགས་ཤིང་འཆུམས། །སྲིད་གཞན་འགྲོ་བས་སྐྱེ་གཏོང་ཡང་། །རྨོངས་པས་བཅིངས་པའི་སྐྱེ་བོ་རྣམས། །བུ་དང་ཚ་བོ་ཡང་ཚ་དང་། །མི་གང་དེ་ཡི་རིགས་གནས་པ། །དེ་དག་ཐམས་ཅད་མེད་གྱུར་ཀྱང་། །ཁྱོད་ནི་ཆགས་པས་འཆིང་བར་བྱེད། །དེ་ལྟར་སྤྲུལ་པ་དེ་དག་གིས་གཞན་ལ་ཕན་པ་བསྒྲུབ་པའི་ཕྱིར་དོན་དུ་ཚིགས་སུ་བཅད་པ་བརྗོད་པ་ཡིན་ནོ། །རང་བཞིན་གྱི་ལྷ་རྣམས་ཀྱིས་ཀྱང་ཐོས་ཤིང་ཐོས་པར་གྱུར་ནས་ཀྱང་ཡིད་ཀྱིས་འཐུན་པར་བྱེད་དོ། །ཡུལ་རྣམས་ལ་ཡང་ཤིན་ཏུ་བག་མེད་པར་ཡང་མི་འགྱུར་རོ། །དེ་ནས་གཞན་ཡང་རྫུ་འཕྲུལ་གཞན་ཤིན་ཏུ་དཀའ་བ་རྣམས་གཞན་ལ་ཕན་པ་ལ་རབ་ཏུ་ཞུགས་པའི་འཐབ་བྲལ་གྱི་མངའ་བདག་དེས་སྤྲུལ་པར་བྱེད་པ་རྣམས་ནི་འདི་ལྟ་སྟེ། ཡན་ལག་དང་ཉིང་ལག་རྣམས་ཐམས་ཅད་ལས་རྒྱན་དང་ཆ་བྱད་སྣ་ཚོགས་པ་དང་། རྣམ་པ་སྣ་ཚོགས་པའི་དབུ་རྒྱན་གྱིས་བརྒྱན་པ་རྣམས་ནི་ཁ་ཅིག་ཡིན་ནོ། །ཁ་ཅིག་ནི་ཁ་དོག་དུ་མ་རྣམས་དང་དབྱིབས་དུ་མ་རྣམས་དང་འགྲོ་བ་དུ་མ་རྣམས་དང་ལྡན་པའི་ལྷ་དང་དྲི་ཟ་དང་མི་དང་ཀླུ་དང་ལྷ་མ་ཡིན་དང་གཞན་དག་རྣམས་ཀྱང་སྟེ། རང་གི་སྐྱེ་བ་གཉུག་མར་གནས་པར་གྱུར་པའི་རྒྱན་དང་ཆ་བྱད་ཅན་རྣམས་ཀུན་དུ་འབྱུང་སྟེ། འཐབ་{{page:{number:1662,folio:289b,volume:70}}}བྲལ་གྱི་མངའ་བདག་དེའི་བ་སྤུའི་ཁུང་བུ་རྣམས་ཐམས་ཅད་ལས་དང་། ལུས་ཀྱི་མཐའ་རྣམས་མ་ལུས་པ་ནས་འབྱུང་བ་ནི་ཇི་ལྟར་རྗེས་སུ་འཐུན་པ་དང་གནས་སྐབས་ཇི་ལྟ་བ་དང་། དེ་དག་གི་རིགས་རྣམས་དང་རྗེས་སུ་སྤྱོད་པ་རྣམས་ཇི་ལྟ་བའི་འཁོར་གྱིས་གླུ་ལེན་པར་བྱེད་པ་དང་གར་བྱེད་པ་དང་དགོད་པར་བྱེད་པ་ཡིན་ནོ། །མི་རྣམས་ནི་མི་རྣམས་དང་རྗེས་སུ་འཚམ་པར་གྱུར་པའི་ལོངས་སྤྱོད་མཆོག་ཏུ་ཡིད་འཕྲོག་པར་བྱེད་པ་རྣམས་དང་། ཡང་དག་པར་ལྡན་པས་གར་བྱེད་པ་དང་དགོད་པར་བྱེད་པས་ཀྱང་མི་རྣམས་ཀྱི་རྒྱལ་པོ་བདེ་བ་རྣམས་ལ་ཉེ་བར་ལོངས་སྤྱོད་པར་བྱེད་པ་ཡིན་ནོ། །དེ་བཞིན་དུ་རྣམ་པ་སྣ་ཚོགས་པའི་རྒྱན་དང་ཆ་བྱད་ཅན་གྱི་ཀླུ་རྣམས་ཀྱང་ཁ་ཅིག་ནི་མགོ་གཅིག་པ། ཁ་ཅིག་ནི་མགོ་གཉིས་པ། ཁ་ཅིག་ནི་མགོ་གསུམ་པ། ཁ་ཅིག་ནི་མགོ་བཞི་པ། ཁ་ཅིག་ནི་མགོ་ལྔ་པ། ཁ་ཅིག་ནི་མགོ་དྲུག་པ། ཁ་ཅིག་ནི་མགོ་བདུན་པ་རྣམས་ཡིན་ཏེ། མདོག་དང་དབྱིབས་སྣ་ཚོགས་པའི་ཅོད་པན་བཅིངས་པའི་མགོ་བོ་རྣམས་ཡིན་ནོ། །རིན་པོ་ཆེ་སྣ་ཚོགས་པའི་འོད་ཟེར་གྱིས་མཆོག་ཏུ་གསལ་བར་བྱས་པའི་མགོ་བོ་ཅན་རྣམས་སྣ་ཚོགས་པའི་རོལ་མོའི་སྒྲ་དང་། གླུ་དང་། དགོད་པ་དང་། འགྱིང་བ་དང་། རྩེ་དགའ་བས་རྗེས་སུ་ཆགས་པའི་ཡིད་ཀྱིས་བདེ་བ་རྣམས་ལ་ཉེ་བར་ལོངས་སྤྱོད་པར་བྱེད་དོ། །དེ་བཞིན་དུ་ལྷ་མ་ཡིན་ཡང་བརྟན་པ་ལ་སོགས་པ་སྒྲ་གཅན་འཛིན་གྱི་མཐར་ཐུག་པས་གཞིར་གཏོགས་པ་རྣམས་སྤྲུལ་པར་བྱེད་དོ། །འཐབ་བྲལ་གྱི་བདག་པོ་དེས་བསྐལ་པ་གཞན་གྱི་བརྒྱ་བྱིན་གྱི་རྩ་ལག་ལྷན་ཅིག་རྗེས་སུ་སྤྱོད་པ་རྣམས་ཀྱི་རྗེས་སུ་འབྲང་བར་གྱུར་པ། མཆོག་ཏུ་གཟུགས་དང་རྒྱན་དང་ཆ་བྱད་དང་རབ་ཏུ་དང་བའི་ལྷ་མ་ཡིན་གྱི་བུ་མོས་རྗེས་སུ་འབྲང་བར་གྱུར་པས། རྔ་སྐད་ཡན་ལག་ལྔ་པ་རྣམས་ཐོས་ནས་དགའ་བར་འགྱུར་བས་ཡིད་ཆེས་སུ་འབྲེལ་བས་མཆོག་ཏུ་སྐྱིད་པ་རྣམས་དང་། ལྷ་མ་ཡིན་གྱི་མངའ་བདག་རྣམས་ཀྱང་ཁང་བུ་ན་ལེགས་པར་གནས་ནས་མུ་སུ་ལུན་དྷའི་ལུས་དང་ཁ་ནས་ཀུན་ཏུ་འབྱུང་སྟེ། སྤྲུལ་པ་རྣམས་ཐམས་ཅད་ཀྱང་རྩེ་བར་བྱེད་བཞིན་པས་མཆོག་ཏུ་ཡང་དཔེ་མེད་པའི་བདེ་བ་རྣམས་ལ་ཉེ་བར་ལོངས་{{page:{number:1663,folio:290a,volume:70}}}སྤྱོད་པར་བྱེད་དོ། །དེ་བཞིན་དུ་བྱང་ཕྱོགས་སྒྲ་མི་སྙན་པའི་མི་རྣམས་ཀྱང་སྤྲུལ་པར་བྱེད་དེ། སྤྲིན་དང་འདྲེས་པ་ལ་སོགས་པའི་རི་ཆེན་པོ་བཅུ་ལ་སོ་སོར་གནས་པ་རྣམས། སུམ་ཅུ་རྩ་གསུམ་པའི་ལྷ་རྣམས་ལས་ཉེ་བར་ལོངས་སྤྱོད་པར་བྱ་བ་རྣམས་ཅུང་ཟད་ཀྱིས་ཆུང་བར་གྱུར་པའི་ནགས་དང་ཉེ་བའི་ནགས་དང་། རྫིང་བུ་དང་། པད་མའི་ཚལ་རྣམས་དང་། རྣམ་པ་སྣ་ཚོགས་པའི་བཟའ་བའི་ཀླུང་དང་བཏུང་བ་རྣམས་དང་། རྣམ་པ་སྣ་ཚོགས་པའི་བདེ་བ་རྣམ་པ་དུ་མ་རྣམས་ཉམས་སུ་མྱོང་བར་གྱུར་པས་རྩེ་བར་བྱེད་པ་དང་། གར་བྱེད་པ་རྣམས་ཀྱང་མུ་སུ་ལུན་དྷའི་ལུས་པོ་ཉིད་ལས་ཀུན་དུ་འབྱུང་ངོ་། །དེ་བཞིན་དུ་བ་ལང་སྤྱོད་པ་རྣམས་ཀྱི་མི་རྣམས་ཀྱང་རང་གི་བདེ་བ་དག་དང་ཡང་དག་པར་ལྡན་པར་གྱུར་པས་མཆོག་གི་རབ་ཏུ་དགའ་བའི་ཡིད་ཀྱིས་གར་བྱེད་པར་གྱུར་པ་དང་། གླུ་ལེན་པར་གྱུར་པ་དང་དགོད་པར་གྱུར་པས་མུ་སུ་ལུན་དྷའི་ལུས་ཉིད་ལས་ཀུན་དུ་འབྱུང་ངོ་། །དེ་བཞིན་དུ་ཤར་ཕྱོགས་ལུས་འཕགས་པའི་མི་རྣམས་ཀྱི་རང་གི་བདེ་བ་དང་ཡང་དག་པར་ལྡན་པ་དང་། རབ་ཀྱི་མཆོག་ཏུ་རངས་པའི་ཡིད་ཀྱིས་རྩེ་བར་གྱུར་པ་རྣམས་ཀྱང་རང་བཞིན་གྱི་ལྷ་རྣམས་ཀྱིས་མཐོང་ངོ་། །ཆོ་འཕྲུལ་གྱི་མཆོག་རྣམས་དང་ཡང་དག་པར་ལྡན་པར་གྱུར་པའི་འཐབ་བྲལ་བ་རྣམས་ཀྱི་བདག་པོ་དེས། དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མས་བག་མེད་པ་རྣམས་ཀུན་ནས་ཞི་བར་བྱ་བའི་དོན་དང་། གཞན་རྣམས་ལ་ཕན་པར་བྱ་བའི་དོན་དུ་ཡང་སྤྲུལ་པ་དེ་དག་རྣམས་བྱེད་དོ། །བག་མེད་པས་རྣམ་པར་རྒྱུ་བར་བྱེད་པའི་ལྷ་དེ་དག་རྣམས་ཇི་ལྟར་ན་མི་རྟག་པ་མངོན་སུམ་དུ་གྱུར་པས་སེམས་ཀྱི་རྒྱུད་འཇམ་པོར་འགྱུར་བ་ཡིན་ཞེས། རྒྱུ་འདིའི་ཕྱིར་ན་ཕུན་སུམ་ཚོགས་པ་རྣམས་སྟོན་པར་བྱེད་དེ། འདོད་པ་རྣམས་ཀྱི་ཀུན་ནས་རོ་མྱང་བའི་དོན་དང་ཕྱི་ནས་ནི་ཉེས་དམིགས་རྣམས་བསྟན་པར་བྱའོ། །རྣམ་པ་ཇི་སྲིད་ཀྱིས་འདོད་པ་རྣམས་ལས་ངེས་པར་འབྱུང་བ་ཡིན་པའི་རྒྱུ་འདི་དག་གིས་ལྷ་རྣམས་སྤྲུལ་པ་བྱས་སོ། །དེ་ལ་ཀུན་ནས་རོ་མྱང་བར་གྱུར་པ་རྣམས་ནི་ཇི་ལྟར་ཐོས་པར་གྱུར་པ་བཞིན་དུ་རྣམ་པ་སྣ་ཚོགས་པའི་འདོད་པའི་ལོངས་སྤྱོད་པ་{{page:{number:1664,folio:290b,volume:70}}}རྣམས་ཀྱི་གར་དང་། དགོད་པ་དང་། འགྱིང་བག་དང་། གླུ་དང་། གོས་རྣམས་དང་ཉེ་བར་ལོངས་སྤྱོད་པར་བྱ་བའི་བཟའ་བ་དང་། བཏུང་བ་རྣམས་མིད་པར་བྱེད་པ་དང་། བུད་མེད་རྣམས་ཀྱིས་ཡོངས་སུ་བསྙེན་བཀུར་བ་དང་འཁྱུད་འཕྱང་བྱེད་པ་རྣམས་ཏེ། དབང་པོ་ལྔ་ཀའི་ཉེ་བར་ལོངས་སྤྱོད་པ་རྣམས་ཐམས་ཅད་ཇི་ལྟར་འདོད་པ་བཞིན་དུ་མངོན་པར་ཆགས་པ་ཕུན་སུམ་ཚོགས་པ་འདི་ནི་འདོད་པ་རྣམས་ཀྱི་རོ་མྱོང་བ་ཞེས་བརྗོད་དོ། །དེ་ལ་ཉེས་དམིགས་རྣམས་གང་དག་ཞེ་ན། ཐོབ་པར་གྱུར་པའི་འདོད་པ་གང་དག་ཡིན་པ་རྣམས་མངོན་པར་འཆུམས་པ་སྔོན་དུ་འགྲོ་བས་དོན་དུ་གཉེར་བར་བྱེད་པ་ན་ཉམས་པར་འགྱུར་བ་དང་། ཐུན་མོང་བ་རྣམས་ཀྱིས་དབང་བྱས་ནས་རླག་པར་གྱུར་པའི་བྲལ་བས་བསྐྱེད་པའི་སྡུག་བསྔལ་རྣམ་པ་དུ་མ་རྣམས་དང་། གཞན་དག་གིས་ཕྲོགས་པར་གྱུར་པའམ། རྫས་དང་ལྡན་པ་ལས་འཇིག་པ་ལྔས་ངེས་པར་འཇོམས་པ་རྣམས་ཀྱང་འདི་ལྟ་སྟེ། རྒྱལ་པོ་དང་ཆུ་དང་ཆོམ་རྐུན་པ་དང་མེ་ལ་སོགས་པ་རྣམས་སོ། །སྡུག་བསྔལ་གཞན་དག་རྣམས་ཀྱི་ཡང་གཞི་པོར་འགྱུར་བ་ཡིན་ཏེ། རྟག་ཏུ་ཡང་དགྲ་རྣམས་ཀྱིས་མངོན་པར་འཚེ་བར་འགྱུར་བ་དང་། རླག་གིས་དོགས་པ་བསྲུང་བའི་འཇིགས་པ་རྒྱུན་མི་འཆད་པ་རྣམས་ཀྱིས་འཇིགས་པར་ཡང་འགྱུར་རོ། །མངོན་པར་ཞེན་པ་སྔོན་དུ་སོང་བས་གང་དག་གི་ཡིད་ཀྱང་མྱ་ངན་གྱིས་རྟག་ཏུ་གཟེར་ཟུག་དང་ལྡན་པར་འགྱུར་རོ། །དེ་ནི་ལུས་དང་ཡིད་ཀྱི་འདོད་པའི་ཉེས་དམིགས་རྣམས་ཡིན་ནོ། །འདོད་པ་རྣམས་ཀྱི་ཉེས་དམིགས་དེས་ནི་འཆི་བའི་མཐར་ཐུག་པ་ན་ཡང་བྱིས་པ་བློ་དམན་པ་རྣམས་ལ་ཡི་མུག་པས་བསྐྱེད་པའི་སྡུག་བསྔལ་བ་རྣམ་པ་དུ་མ་རྣམས་སྐྱེ་བར་བྱེད་དེ། ཟུག་གཟེར་འདི་དག་རྣམས་ཀྱང་འདོད་པ་རྣམས་ཀྱི་ཉེས་དམིགས་ཡིན་ལ། གཞན་ཡང་འདོད་པ་རྣམས་ཀྱི་ཉེས་དམིགས་ཡོད་དོ། །འདི་ཡང་གང་དག་ཞེ་ན། འདི་ལྟ་སྟེ་དེས་མ་དང་བུ་དག་ཀྱང་ལྷན་ཅིག་ཏུ་འཐབ་ཅིང་རྩོད་པར་བྱེད་དོ། །དཀའ་བླས་ཀྱིས་འཚོ་བར་འགྱུར་རོ། །འདོད་པ་དེའི་རྒྱུས་གང་དག་ལ་སྤུན་དང་སྤུན་རྣམས་ལྷན་ཅིག་ཏུ་འཐབ་རྩོད་བྱེད་དོ། །གསོད་པ་དང་{{page:{number:1665,folio:291a,volume:70}}}འཆིང་བ་རྣམས་ཀྱང་ཕུལ་དུ་ཕྱིན་པར་བྱེད་དོ། །དེ་དག་ཀྱང་འདོད་པའི་རྒྱུ་ལས་ཡིན་ལ། འདོད་པ་རྣམས་ཀྱི་དོན་གྱིས་དེ་བཞིན་དུ་རྒྱལ་པོ་དང་རྒྱལ་པོ་ཡང་ལྷན་ཅིག་ཏུ་འཐབ་ཅིང་རྩོད་པར་བྱེད་དོ། །གཡུལ་འགྱེད་པར་བྱེད་དོ། །ཡུལ་ལྗོངས་རྣམས་འཇོམས་པར་བྱེད་དོ། །ཕན་ཚུན་དུ་གསོད་པ་དང་འཆིང་བའི་སྡུག་བསྔལ་རྣམ་པ་སྣ་ཚོགས་པ་རྣམས་ཀྱི་རྩེ་མོར་ཕྱིན་པར་བྱེད་དོ། །དེ་ལ་དེ་དག་ཉིད་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་པས་ན། འདོད་པ་རྣམས་ཀྱི་ཉེས་དམིགས་འདི་དག་རྣམས་ཀྱང་སོ་སོར་ཤེས་པར་བྱའོ། །གང་གི་ཕྱིར་འཁོར་བ་རྣམས་ཐམས་ཅད་ཀྱི་འཆིང་བ་ཡིན་པའི་ཕྱིར་འདོད་པ་འདི་དག་རྣམས་བྱེ་བྲག་ཏུ་རྟོགས་པར་བྱ་བ་ཡིན་ནོ། །དེ་ལ་རྒྱུ་འདི་དག་གིས་ནི་འཐབ་བྲལ་བ་རྣམས་ཀྱི་བདག་པོ་དེས་ལྷ་དེ་དག་རྣམས་ལ་རྣམ་པ་དུ་མ་དང་། རྣམ་པར་རྟོག་པ་དུ་མས་ཀྱང་རྫུ་འཕྲུལ་དེ་དག་རྣམས་བྱས་སོ། །དེ་ལྟ་བུ་དག་ནི་མི་རྣམས་ཀྱི་འདོད་པའི་ཉེས་དམིགས་རྣམས་ཡིན་ཏེ། གང་གཞན་དག་རྣམས་ལྟ་ཕར་ཞོག་གི་རྒྱལ་པོ་ཡང་རྣམ་པ་དུ་མ་དང་བཅས་པའི་ཐབས་རྣམས་བྱེད་དོ། །གང་ཡང་མི་གཞན་དག་འདོད་པའི་དོན་དུ་རྒྱ་མཚོར་འཇུག་པར་བྱེད་པ་དང་། འཁྲུག་པ་ལ་ལྷན་ཅིག་ཏུ་འཇུག་པར་བྱེད་པ་དང་། འཆིང་བ་དང་མྱ་ངན་དང་། ངལ་དུབ་དང་སེམས་ཁྲལ་དང་། འཐབ་རྩོད་དང་འཇིག་པ་ལ་སོགས་པའི་དོན་མེད་པ་རྣམས་ཀུན་བཟོད་པར་བྱེད་དོ། །དེ་དག་རྣམས་ཐམས་ཅད་ཀྱང་འདོད་པའི་དོན་དུ་ཡིན་ལ། དེ་ལྟར་མི་རྣམས་ཐམས་ཅད་འདོད་པ་རྣམས་ཀྱི་དོན་དུ་ཉེས་དམིགས་རྣམས་ཀུན་ནས་བཟོད་པར་བྱེད་དོ། །ཇི་ལྟར་ན་ཡང་ལྷ་རྣམས་འདོད་པའི་དོན་དུ་ཉེས་དམིགས་རྣམས་ཀུན་ཀྱང་བཟོད་པར་བྱེད་པ་ཡིན་ན་འདི་ལྟ་སྟེ། གང་དག་ལྷ་མ་ཡིན་རྣམས་དང་ལྷན་ཅིག་ཏུ་གཡུལ་འགྱེད་པར་བྱེད་པ་དང་། རྩོད་པར་བྱེད་པ་དང་དེ་དག་གི་དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ནོ། །དེ་བཞིན་དུ་ལྷ་མ་ཡིན་རྣམས་ཀྱང་ལྷ་རྣམས་དང་ལྷན་ཅིག་ཏུ་རྩོད་པར་བྱེད་པ་དང་། གཡུལ་འགྱེད་པར་བྱེད་པ་གང་ཡིན་པ་འདི་དག་ཡང་འདོད་{{page:{number:1666,folio:291b,volume:70}}}པ་རྣམས་ཀྱི་ཉེས་དམིགས་ཡིན་ནོ། །དངོས་པོ་རྣམས་ཁོ་ནའི་རྒྱགས་པ་གང་ཡིན་པ་དེ་དག་རྣམས་ནི་འདོད་པ་རྣམས་ཀྱི་ཉེས་དམིགས་ཡིན་ནོ། །དེ་ལ་རྒྱུ་འདི་རྣམས་ཀྱིས་ཀྱང་སྤྲུལ་པ་རྣམས་བྱས་སོ། །གང་ཡང་ཀླུ་རྣམས་ཀླུ་རྣམས་དང་ལྷན་ཅིག་གཡུལ་འགྱེད་པར་བྱེད་ཅིང་ཡུལ་གཞན་དག་རྣམས་ཀྱང་འཇིག་པར་བྱེད་པ་དང་། གློག་དང་ཐོག་ལ་སོགས་པ་ཡང་གཏོང་བར་བྱེད་པ་གང་ཡིན་པ་དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ནོ། །ཡང་གང་དག་དུད་འགྲོ་རྣམས་ཀྱང་ཕན་ཚུན་དུ་ཟ་བར་བྱེད་པ་དང་། གསོད་པ་དང་འཆིང་བ་ལ་སོགས་པར་བྱེད་པ་རྣམས་དང་། འཐབ་པར་ཡང་བྱེད་པ་དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ཏེ། འདི་ཡང་འདོད་པའི་ཉེས་དམིགས་ཡིན་ནོ། །དེ་བཞིན་དུ་ཡི་དགས་རྣམས་ཀྱང་ཟས་ཀྱི་རྒྱུ་མཚན་གྱིས་སམ། འཁྲིག་པའི་རྒྱུ་མཚན་གྱིས་ཀྱང་ཕན་ཚུན་དུ་རལ་གྲིས་གཅོད་པར་བྱེད་པ་དང་། དེ་དག་རྣམས་ཐམས་ཅད་ཀྱང་འདོད་པ་རྣམས་ཀྱི་དོན་དུ་ཡིན་ནོ། །གང་ཡང་འདོད་པ་རྣམས་ཀྱིས་ཉེས་དམིགས་དེ་དག་རྣམས་ཡིན་པའི་རྒྱུ་མཚན་འདི་དག་གིས་ནི་འཐབ་བྲལ་གྱི་མངའ་བདག་དེས་བག་མེད་པ་དང་བྲལ་བར་བྱ་བའི་དོན་དུ་ལྷ་རྣམས་ལ་སྤྲུལ་པར་བྱེད་དོ། །དེ་བཞིན་དུ་དམྱལ་བ་རྣམས་ཀྱང་ཕན་ཚུན་དུ་མངོན་པར་འཇོམས་པར་བྱེད་དེ། ཉེས་པར་བྱེད་པའི་ལས་རྣམས་ཀྱིས་སྐྱེས་པ་གཞན་རྣམས་སུ་གང་དག་དང་ཞེ་འགྲས་པར་གྱུར་པ་དེ་དག་རྣམས་རྗེས་སུ་དྲན་པར་འགྱུར་ལ། རྗེས་སུ་དྲན་ནས་ཀྱང་འཁོན་དེ་དག་རྣམས་ནི་རལ་གྲི་རྣམས་ཀྱིས་ཕན་ཚུན་དུ་ལས་བྱེད་པར་འགྱུར་བ་ཁོ་ན་ཉེ་བར་གནས་པས་བདག་ཉིད་དང་གཞན་དག་རྣམས་ཀྱང་གཤོག་པར་བྱེད་དོ། །དེ་ལྟར་ཡང་དམྱལ་བ་རྣམས་ཀྱི་འདོད་པ་རྣམས་ཀྱི་ཉེས་དམིགས་ཡིན་ནོ། །དེ་ལ་རྒྱུ་མཚན་འདི་དག་གིས་ཀྱང་འདོད་པ་རྣམས་ཡོངས་སུ་སྤོང་བའི་རྒྱུར་འཐབ་བྲལ་བ་རྣམས་ཀྱི་མངའ་བདག་དེ་སྤྲུལ་པ་གཞན་རྣམས་བྱེད་པ་ཡིན་ནོ། །འགྲོ་བ་ལྔ་པོ་འདི་དག་རྣམས་ཐམས་ཅད་ན་ནི་འདོད་པ་རྣམས་ཀྱི་ཉེས་དམིགས་ཡོད་པ་ཡིན་ནོ། །གང་ཡང་འཁོར་བ་ལས་ཁ་ཕྱིར་ཕྱོགས་པར་གྱུར་པ་དེ་དག་རྣམས་{{page:{number:1667,folio:292a,volume:70}}}ཐམས་ཅད་ནི་གནས་སྐབས་ཐམས་ཅད་དུ་འདོད་པ་རྣམས་ལས་ངེས་པར་འབྱུང་བར་སྟོན་པར་བྱེད་པ་དང་འཆད་པར་ཡང་བྱེད་དོ། །དེ་ལ་འཐབ་བྲལ་གྱི་བདག་པོ་དེས་འདོད་པ་རྣམས་ཀྱི་རོ་མྱང་བ་རྣམས་བསྟན་པ་ཡིན་ཞིང་། ཉེས་དམིགས་རྣམས་ཀྱང་པད་མའི་འདབ་མ་བརྒྱ་པོ་དང་ལྷ་རྣམས་རབ་ཏུ་ལྷུང་བར་གྱུར་པ་རང་བཞིན་པའི་ལྷ་རྣམས་ལ་ཅུང་ཟད་ཅིག་བསྟན་པ་ཡིན་ནོ། །རྒྱས་པར་ཡང་ལྷ་དང་མི་རྣམས་ཀྱི་ཉེས་དམིགས་གཞན་དག་ཀྱང་བདག་གིས་བསྟན་པར་བྱ་ཡིས། ཉེས་དམིགས་རྣམས་ལེགས་པར་བསྟན་ནས་ངེས་པར་འབྱུང་བ་ཡང་བདག་གིས་བཤད་པར་བྱ་སྟེ། ཐར་པའི་ས་བོན་གྱི་རྒྱུར་གྱུར་པ་རང་བཞིན་གྱི་ལྷ་རྣམས་ལ་ཕན་པའི་དོན་དུ་དང་བདེ་བའི་དོན་དུའོ། །གཞན་ཡང་ལྷ་དེ་དག་རྣམས་ལ་ཕན་པའི་དོན་དུ་མུ་སུ་ལུན་དྷ་དེས་འདོད་པ་རྣམས་ཀྱི་ཉེས་དམིགས་རྣམས་མངོན་སུམ་དུ་བྱེད་དེ། འདོད་པ་རྣམས་ཀྱི་ཉེས་དམིགས་རྣམས་གཞན་རྣམས་སུ་མཐོང་བར་གྱུར་པ་དང་། གཞན་དུ་ཡང་ཐོས་པར་གྱུར་པའི་རྒྱུ་མཚན་གྱིས་ཀྱང་འཁོར་བ་ལ་ཡིད་འབྱུང་བར་འགྱུར་བ་ཡིན་ནོ། །དེ་ལ་རྒྱུ་མཚན་འདིས་ལྷ་དེ་དག་རྣམས་ལ་འདོད་པ་རྣམས་ཀྱི་ཉེས་དམིགས་རྣམས་སོ་སོར་སྤྲུལ་པར་བྱེད་དོ། །དེ་ནས་ལྷ་དེ་དག་དང་ལྷ་མ་ཡིན་དང་ཀླུ་རྣམས་ཀྱི་འདོད་པ་རྣམས་ལ་རོ་མྱོང་བར་བྱེད་པ་དེ་དག་རྣམས་བསྟན་ནས་ཉེས་དམིགས་ཀུན་དུ་སྟོན་པར་བྱེད་དེ། ལྷ་དང་། མི་དང་། ཀླུ་དང་། ལྷ་མ་ཡིན་དེ་དག་རྣམས་ཉིད་ཀྱང་དུས་རྣམས་མདོར་བསྡུ་བ་ཇི་ལྟ་བ་བཞིན་དུ་ཡིན་པས་སོ། །དེ་ལ་ལྷ་རྣམས་ནི་རྣམ་པ་སྣ་ཚོགས་པའི་འདོད་པ་རྣམ་པ་དུ་མ་རྣམས་ལ་ལོངས་སྤྱོད་ནས། འཆི་འཕོ་བའི་དུས་བྱུང་བར་གྱུར་པ་ན་དེ་དག་རྣམས་ཇི་ལྟར་ཡིན་པ་དེ་བཞིན་དུ་སྟོན་པར་བྱེད་དེ། རྣམ་པ་དུ་མ་སྣ་ཚོགས་པའི་ཚུལ་གྱིས་འཆི་འཕོ་བར་འགྱུར་བ་རྣམས་ལ་འདི་ལྟ་སྟེ། རིའི་དྲུང་དག་ནས་རྣམ་པ་དུ་མར་གྱུར་པ་བྱི་ལ་དང་། གུང་དང་། གཟིག་དང་། སེར་བ་ཅག་ཅག་དང་། ཅེ་སྤྱང་དང་། རི་བོང་དང་། སེང་གེ་དང་། ཕག་པ་དང་། ཀླུ་དང་། དོམ་དང་། སྟག་དང་། སྲིན་བྱ་དང་། རྟ་དང་། སྟོ་མ་ར་དང་། གླང་པོ་དང་། ཁྭ་ཏ་དང་། སུ་སུ་ཀ་དང་། {{page:{number:1668,folio:292b,volume:70}}}ཆུ་སྲིན་དང་། རུས་སྦལ་དང་། རྔ་མོ་རྣམས་ཀྱི་གདོང་གཅིག་པ་དང་། གདོང་གཉིས་པ་དང་། གདོང་གསུམ་པ་དང་། གདོང་མང་པོར་གྱུར་པ་དེ་དག་རྣམས། ཁ་ཅིག་གི་ལག་ན་ནི་ཐལ་བ་དང་སོལ་མེ་ཐོགས་པའོ། །ཁ་ཅིག་གི་ནི་ཐམས་ཅད་རབ་ཏུ་འབར་བར་གྱུར་པའོ། །ཁ་ཅིག་གིས་ནི་མེའི་ཆར་འབེབས་པར་བྱེད་པ་དང་། རྡོ་རྗེ་དང་བཅས་པའི་རལ་གྲི་ཀུན་ནས་འཕེན་པར་བྱེད་དོ། །ཐོན་ཀོར་ཀུན་ནས་འཇིགས་སུ་རུང་བའི་སྒྲ་མང་པོ་རྣམས་མངོན་པར་འདོན་པར་གྱུར་པ་ནི་རི་དང་ཐོག་འབབ་པ་དང་མཚུངས་པའི་འཇིགས་པ་ཆེན་པོ་རྣམ་པ་དུ་མ་རྣམས་ཡིན་ཏེ། ཆར་འབྱུང་བའི་སྤྲིན་མཐིང་ནག་དང་མདོག་འདྲ་བར་འཇིགས་པ་ཆེན་པོར་གྱུར་པའི་གཟུགས་དང་ལྡན་པ་དེའི་མགོ་བོ་ནི་རི་དང་མཉམ་པར་སྐྲ་རྣམས་དང་། ལུས་རབ་ཏུ་འབར་བར་གྱུར་པ་བརྒྱ་ཕྲག་མང་པོ་རྣམས་དང་། དེ་བཞིན་དུ་སྟོང་ཕྲག་མང་པོ་རྣམས་ཀྱིས་ཀུན་ནས་བསྐོར་ནས་ལག་ན་ཞགས་པ་ཐོགས་པ་དང་། རལ་གྲི་དང་། མདུང་དང་། རྡོ་རྗེ་དང་། རྫོགས་ལག་ན་ཐོགས་པ། འཇིགས་བྱེད་ཆེན་པོའི་གཟུགས་སུ་སྟོན་པར་བྱེད་པ་རྣམས་རི་དེ་དག་གི་ཁྲོད་རྣམས་ནས་བྱུང་བ་ནས་ངེས་པར་འོང་བར་བྱེད་དོ། །གང་ན་སྤྲུལ་པའི་ལྷ་དེ་དག་རྣམས་ཡོད་པ་དེར་ཉེ་བར་རྒྱུག་པར་བྱེད་དོ། །ཁྲོས་པས་བཞིན་དམར་པོ་རྣམ་པར་རོལ་བ་ཉེ་བར་སྒྱུར་བར་བྱེད་པས་སྔོན་པོ་དང་སེར་པོ་དང་དམར་པོ་རྣམས་ཀྱི་མདོག་གི་མེ་འབར་བ་རྣམ་པ་དུ་མར་ཆར་འབྱུང་བའི་སྤྲིན་མཐིང་ནག་གི་གསེབ་རྣམས་ལས་བཞིན་དུ་གློག་རྣམ་པར་འབྱིན་པས་ངེས་པར་རྒྱུག་པར་བྱེད་དོ། །སྤྲུལ་པ་གཞན་རྣམས་ཁ་ཅིག་ནི་འཆི་བདག་ལྟ་བུར་གྱུར་པས་མཆོག་ཏུ་འཇིགས་སུ་རུང་བའི་གཟུགས་རྣམས་ཀྱིས་གང་ན་སྤྲུལ་པ་དེ་དག་རྣམས་ཡོད་པར་རྒྱུག་པར་བྱེད་པ་ནི་སྣ་ཚོགས་པའི་ཞགས་པ་དང་། ལག་ཆ་ཐོགས་པ་རྣམས་ལ་འདི་ལྟ་སྟེ། ལྕགས་ཀྱི་རང་བཞིན་ལས་ལག་པ་གྱེན་དུ་རབ་ཏུ་འབར་བར་གྱུར་པ་འབྲུག་བཞིན་དུ་སྒྲ་ཀུན་ནས་སྒྲོག་པར་བྱེད་པ་ལུས་རབ་ཏུ་འབར་བར་གྱུར་པ་དཔག་ཚད་བཅུའི་ཚད་ཙམ་གྱི་གཟུགས་ཅན་རྣམས་སོ། །ཁ་ཅིག་ནི་མིག་བརྒྱ་པ་རྣམས་སོ། །ཁ་ཅིག་ནི་མིག་བཞི་བརྒྱ་པ་རྣམས་སོ། །{{page:{number:1669,folio:293a,volume:70}}}དེ་བཞིན་དུ་ལྔ་པ་དང་དྲུག་དང་བདུན་དང་བརྒྱད་དང་དགུ་དང་མིག་བརྒྱ་ཕྲག་བཅུ་པ་རྣམས་ཏེ། མིག་རབ་ཏུ་འབར་བར་གྱུར་པ་རྒྱང་གྲགས་ཀྱི་ཚད་ཙམ་པ་རྣམས་རབ་ཏུ་འོང་བར་བྱེད་དོ། །ཁ་དོག་སྔོན་པོ་དང་། སེར་པོ་དང་། དམར་པོ་དང་། སྔོ་སྐྱ་རྣམས་དང་དབྱིབས་རྣམ་པ་སྣ་ཚོགས་པར་གྱུར་པ། འབྱུང་པོ་རྣམས་ཐམས་ཅད་འཇིགས་པར་བྱེད་པ། ཧཱ་ཧཱ་ཞེས་སྒྲོགས་པར་བྱེད་པས་ཀྱང་དེ་དག་ཐམས་ཅད་རིའི་རྩེ་མོ་འདུད་པའི་སྒྲ་དང་འདྲ་བར་སོ་སོར་གསུས་པ་འཕྱང་བ་དང་། གསུས་པ་གཞན་དག་རྣམས་ནི་རི་དང་མཚུངས་པར་གྱུར་པའི་གསུས་པ་དང་། རི་དང་མཚུངས་པའི་མགོ་བོ་ཅན་རྣམས་ཡིན་ནོ། །མགོ་བོ་ཐུང་ངུ་དང་ལྡན་པ་དང་། གཞན་རྣམས་ནི་རིང་བར་རབ་ཏུ་འབར་བར་གྱུར་པའི་སྐྲ་དང་ལག་པ་རིང་པོར་གྱུར་པ་དང་། སེན་མོ་རྣམས་རབ་ཏུ་འབར་བ་དང་། དེ་བཞིན་དུ་ལུས་ལ་སྐྱེས་པའི་བ་སྤུ་རྣམས་ཀྱང་སྟེ། ཉེ་འཁོར་ཀུན་ནས་རབ་ཏུ་འབར་བར་གྱུར་པའི་རི་དང་མཉམ་པ་རྣམས་དུས་ཀྱི་རི་ཆེན་པོ་དེ་ལས་སྤྲུལ་པ་བྱས་པ་རྣམས་ངེས་པར་འོང་བ་ཡིན་ཏེ། རྡོ་རྗེའི་ཐོག་འབབ་པར་བྱེད་པ་ཉེ་འཁོར་ཀུན་ནས་འབེབས་པར་བྱེད་པ་ཡིན་ནོ། །ཡང་རྣམ་པ་གཞན་དག་རྣམས་ཀྱིས་དེ་བཞིན་དུ་འཆི་བདག་གི་ཕོ་ཉ་ཉེ་བར་རྒྱུག་པར་བྱེད་པ་རྣམས་ནི་ཉེ་འཁོར་རྣམས་ན་བྱ་རྒོད་དང་། ཁྭ་ཏ་དང་། ཀང་ཀ་དང་། ཅེ་སྤྱང་དང་། རྔ་མོའི་གདོང་ཅན་རྣམས་ལུས་པོ་ཁྲག་གིས་རྣམ་པར་བྱུགས་པ་དང་། གྲོག་མ་འཕུངས་པའི་ལུས་ཅན་གྱི་ལྷ་དེ་དག་རྣམས་མངོན་པར་མི་དགའ་བ་རྣམས་ངེས་པར་ཡོད་པར་བྱེད་པ་ཡིན་ནོ། །དུས་ཀྱི་རི་ཆེན་པོ་དེ་དག་ལས་སྤྲུལ་པ་བྱས་པ་དེ་དག་རྣམས་ཐམས་ཅད་ཀྱང་གང་ན་ལྷ་སྤྲུལ་པའི་ལྷ་དེ་རྣམས་ཡོད་པར་དེར་རླུང་གི་ཤུགས་ཆེན་པོས་བཏབ་པ་བཞིན་དུ་སྤྲིན་ནག་པོ་གློག་དང་བཅས་པས་མྱུར་བར་རྒྱུག་པར་བྱེད་དོ། །དེ་ནས་འཆི་བདག་ལྟ་བུར་བྱེད་པར་གྱུར་པ་དེ་དག་རྣམས་ཀྱིས་ལྷ་དེ་དག་རྣམས་དང་ཉེ་བར་འོངས་པར་གྱུར་ནས་སྤྲུལ་པའི་ལྷ་དེ་དག་རྣམས་མངོན་པར་འཛིན་པར་བྱེད་དོ། །དེའི་གཏིང་ལ་ཁ་ཅིག་ནི་རབ་ཏུ་འབར་བར་གྱུར་པའི་ལྕགས་ཀྱི་ཐག་པ་རྣམས་ཀྱིས་དཔུང་པ་བཅིངས་ནས་{{page:{number:1670,folio:293b,volume:70}}}འདྲེན་པར་བྱེད་དོ། །དེ་བཞིན་དུ་སྤྲུལ་པའི་ལྷ་གཞན་དེ་དག་རྣམས་ཀྱིས་དེ་དག་རྣམས་ཉིད་འཁྲིད་པར་གྱུར་པ་མངོན་པར་མཐོང་ནས། ཤིན་ཏུ་འཇིགས་པར་གྱུར་པས་ཕན་ཚུན་ཀུན་དུ་རྒྱུག་པར་བྱེད་དོ། །དེ་དག་རྣམས་ཀྱང་འཛིན་པར་བྱེད་དེ། འཆི་བདག་གི་ཕོ་ཉ་ནི་མགོ་ལ་མངོན་པར་དམིགས་ནས། དེ་དག་ནམ་མཁའ་ལ་མངོན་པར་འཕགས་ཏེ་འཇིགས་པར་བྱེད་པའི་ང་རོ་དག་ཀུན་དུ་བཏོན་པས་མིག་གི་ཡུལ་ངེས་པར་འཕྱོང་བར་བྱེད་དོ། །ཁ་ཅིག་ནི་ལྷ་གཞན་མ་དེ་དག་རྣམས་ཉིད་བཟུང་ནས་ལྕགས་ཀྱི་རང་བཞིན་གྱི་རབ་ཏུ་འབར་བའི་ཐག་པ་རྣམས་ཀྱིས་མགྲིན་པ་བཅིངས་ཤིང་ཁྱེར་ཏེ། ས་གཞིའི་གསེབ་ཏུ་རྗེས་སུ་ཐིམ་ནས་མི་མཐོང་བར་འགྲོ་བར་བྱེད་དོ། །འཆི་བདག་གི་ཕོ་ཉ་སྤྲུལ་པ་བྱས་པ་གཞན་དེ་དག་རྣམས་ཁ་ཅིག་གིས་ཀྱང་སྤྲུལ་པའི་ལྷ་རྣམས་ཁྱེར་ནས་ཆུར་སྤྱིང་བར་བྱེད་དེ། རབ་ཏུ་ཁྲོས་པར་གྱུར་པས་ནང་དུ་ནུབ་པར་གྱུར་ཏོ། །དེ་ལྟར་རྣམ་པ་དུ་མ་དང་རྣམ་པར་རྟོག་པ་དུ་མ་རྣམས་སུ་སྤྲུལ་པ་དེ་དག་རྣམས་ནི་འཇིགས་པ་ཆེན་པོར་གྱུར་པ་རྣམས་ཡིན་ནོ། །རང་བཞིན་གྱི་ལྷ་དེ་དག་རྣམས་ཀྱིས་ཀྱང་དེ་དག་རྣམས་ཐམས་ཅད་རྨི་ལམ་གྱི་སྣང་བ་བཞིན་དུ་མཐོང་བར་གྱུར་ཏེ། འདི་དང་འདི་དག་རྣམས་ནི་ཅི་ཡིན་ཞེས་གོ་བར་འགྱུར་བ་ཡིན་ནོ། །དེ་ནས་དེ་དག་གང་གི་ཚེ་སྤྲུལ་པར་གྱུར་པའི་ལྷ་རྣམས་ལ་དམིགས་པ་ན་དེའི་ཚེ། སྤྲུལ་པའི་སྐྱེས་བུ་དེ་དག་རྣམས་ཀྱིས་རྗེས་སུ་གདམས་པར་བྱེད་པའི་ཚིགས་སུ་བཅད་པ་བརྗོད་པ་རྣམས་ནི། ཇི་ལྟར། ལོངས་སྤྱོད་རྒྱགས་པས་རྒྱགས་པ་ཡི། །བག་མེད་དབང་གིས་འཇུག་པ་རྣམས། །རྨོངས་པ་རྣམས་ཀྱི་དུས་སོང་ནས། །འཆི་བདག་དུས་སུ་འོངས་པ་ཡིན། །ནགས་ཀྱི་དུས་འདི་མཐའ་ཡས་པ། །དུག་གིས་གང་བ་ཇི་བཞིན་ནགས། །སྲེད་པའི་མྱུ་གུ་རྣམ་སྤངས་པ། །དགེ་བ་དོན་གཉེར་ཀུན་ནས་སྤངས། །མཛེས་པའི་ལས་ནི་མ་བྱས་པར། །བག་མེད་པས་ཀྱང་བག་མེད་འགྱུར། །འཆི་བདག་འཇིགས་པའི་དུས་བྱུང་ན། །བློ་གྲོས་ངན་པ་ཅི་བྱར་ཡོད། །སྲེད་པའི་ཆུར་ནི་ནུབ་པ་གང་། །སྡུག་བསྔལ་ཕ་རོལ་ཏུ་ཕྱིན་མིན། །རྒ་དང་འཆི་བར་བྱིང་བ་གང་། །{{page:{number:1671,folio:294a,volume:70}}}བདེ་བ་དེ་དག་རྣམས་ལ་མེད། །སྐྱེས་པ་ཙམ་གྱིས་ཐམས་ཅད་ཀྱི། །རྒྱབ་ན་འཆི་བདག་ངེས་པར་གནས། །ཅི་ཡི་དོན་དུ་འཇིག་རྟེན་འདི། །བག་མེད་པས་ནི་བག་མེད་བྱེད། །ཉམས་པ་མེད་དང་རྣམ་མི་ཤེས། །རྟག་ཏུ་གླགས་གཅོད་སྟོབས་པོ་ཆེ། །འཆི་བདག་དམག་དཔུང་ཤུགས་པོ་ཆེ། །འཇིག་རྟེན་པས་ཀྱང་གོ་བ་མིན། །རྟག་ཏུ་རྣམ་པར་འགལ་འགྱུར་དང་། །བཟློག་ཐབས་མེད་པ་ཉིད་ཀྱང་ཡིན། །སེམས་ཅན་ཐམས་ཅད་འཆི་བ་ཡང་། །བག་མེད་པས་ནི་མ་གོ་འོ། །འཆི་བདག་གིར་གྱུར་འཇིག་རྟེན་གསུམ། །ཉེ་འཁོར་ཀུན་དུ་རྣམ་པར་དཔྱོད། །རྒ་དང་ན་དང་རྒུད་པ་ཡང་། །བྱིས་པ་རྣམས་ཀྱིས་རིག་པ་མིན། །དེ་ལྟར་སྤྲུལ་པའི་འཆི་བདག་གི་ཕོ་ཉར་གྱུར་པ་དེ་དག་གིས་སྤྲུལ་པའི་ལྷ་དེ་དག་རྣམས་ལ་རྗེས་སུ་གདམས་པར་བྱེད་པའི་ཚིགས་སུ་བཅད་པ་རྣམས་བརྗོད་ནས། ལན་བརྒྱ་ཕྲག་རྣམས་སུ་དང་ལན་སྟོང་ཕྲག་རྣམས་སུ་ཡང་སྲིད་པ་རྣམས་སུ་འཁྲིད་པར་བྱེད་ཅིང་དེ་བཞིན་དུ་འདྲེན་པར་བྱེད་དོ། །སྡུག་བསྔལ་ཆེན་པོ་དེ་དག་རྣམས་མཐོང་བར་གྱུར་པས་ཀྱང་རང་བཞིན་གྱི་ལྷ་དེ་དག་གིས་བག་མེད་པ་ལས་ཤིན་ཏུ་སྡུག་བསྔལ་བར་འགྱུར་བ་སྤངས་ནས། ཡིད་འབྱུང་བར་འགྱུར་ཞིང་ཐམས་ཅད་ཀྱང་རབ་ཏུ་དང་བའི་ཡིད་ཀྱིས་དཀོན་མཆོག་གསུམ་ལ་སྐྱབས་སུ་སོང་བར་གྱུར་ཏོ། །དེ་དག་རྟོགས་ནས་གཞན་ཡང་འཐབ་བྲལ་གྱི་བདག་པོ་དེས་ལྷ་དེ་དག་རྣམས་ཀྱི་ཡིད་གཞན་ཡང་ཇི་ལྟ་བ་བཞིན་དུ་ལས་སུ་རུང་བར་བྱ་བའི་ཕྱིར་སླར་ཉིད་ཀྱང་སྤྲུལ་པ་གཞན་རྣམས་སྤྲུལ་པར་བྱེད་པ་ནི། ལྷ་དེ་དག་རྣམས་ཉིད་ཀྱི་ཕྱིར་ཞིང་ཉིད་ཀྱང་ཁྱད་པར་དུ་རྟོགས་ནས་དགའ་བར་འགྱུར་བ་རྣམས་ལ། འདི་ལྟ་སྟེ་དབུ་རྒྱན་གྱིས་བརྒྱན་པ་འདོད་པ་རྣམས་ཐམས་ཅད་ཕུན་སུམ་ཚོགས་པའི་རྒྱལ་པོ་གང་ཡིན་པ་དེ་དག་རྣམས་མུ་སུ་ལུན་དྷའི་ལུས་ལས་ངེས་པར་འབྱུང་སྟེ། ལྷན་ཅིག་སྤྱོད་པར་བྱེད་པའི་མཆོག་ཏུ་ལང་ཚོ་ལ་བབ་པ་རྣམས་ཀྱིས་ཕྱི་བཞིན་འབྲང་བར་གྱུར་པ་རྣམས་ནི་སྔར་ཁོ་ན་བཞིན་ནོ། །དེ་དག་ཐམས་ཅད་ཀྱང་རྣམ་པ་དེ་སྲིད་ཀྱི་གཟུགས་དང་ཕུན་སུམ་ཚོགས་པ་རྣམས་ཀྱིས་ཀྱང་ཕུན་སུམ་{{page:{number:1672,folio:294b,volume:70}}}ཚོགས་པར་གྱུར་ནས་ཕྱི་ནས་ཡང་རྒྱལ་པོ་རྣམས་ལུས་གོག་པོར་སོང་བ། མགོ་བོ་ཀུན་སྐྲ་དཀར་རྣམས་ཀྱིས་གཡོགས་པར་གྱུར་པ། ལུས་པོ་རྣམས་ཀུན་ནས་འཁུམས་པ། ལུས་ལ་གཉེར་མ་དང་སྐྲ་དཀར་རྣམས་ཀྱིས་ཀུན་དུ་གང་བ་ལུས་དབྱུག་པ་ལ་ཀུན་ནས་རྟེན་པ་མཆོག་ཏུ་རྗུད་པར་གྱུར་པའི་ལུས་པོ་ཅན་རྣམས་ལས་རྣམ་པ་ཐམས་ཅད་ལ་ནུས་པ་མེད་པར་གྱུར་པ། གཞན་ལ་ཀུན་ནས་རྟེན་ནས་འགྲོ་བར་བྱེད་པ། སྐྱེ་བོ་རྣམས་ཐམས་ཅད་བཞད་གད་དུ་གྱུར་པ་སྒྲ་ངར་ངར་པོར་གྱུར་པའི་དབུགས་ཕྱིར་འབྱུང་བ་ལུས་ཀུན་ལ་བསྙེ་བས་ཉམས་པར་བྱས་པ། དབང་པོ་རྣམས་ཤིན་ཏུ་རྙིངས་པར་གྱུར་པ་ཐམས་ཅད་ལ་ཡང་སྤྲོ་བ་མེད་པ། སྐྱེ་བོ་རྣམས་ཐམས་ཅད་སྐྱུག་ཟློག་པར་བྱེད་པ། འཁྱོར་ཞིང་འགྲོ་བར་གྱུར་པ་དུས་ཤིན་ཏུ་ཉེ་བར་གྱུར་པ་དེ་དག་རྣམས་མཚོ་འདི་ཉིད་ན་རྒྱུ་བར་བྱེད་དེ། སྟོབས་ཤིན་ཏུ་ཡང་ཆུང་བར་གྱུར་པ་གཞན་དག་གི་ལག་པ་ལ་འཕྱངས་ནས་གོམ་པ་རྣམས་འབོར་བར་བྱེད་པ་ཤིན་ཏུ་ཡང་འཇིགས་སུ་རུང་བའི་གཟུགས་དང་ལྡན་པ་རྣམས་ཡིན་ནོ། །དེ་དང་དེ་ལྟར་རྒྱུ་བར་བྱེད་པ་རྣམས་ཀྱི་ལུས་རྣམས་ལ་དུས་གཞན་འགའ་ཞིག་གི་ཚེ་ན། གཟུགས་མང་པོ་རྣམ་པ་སྣ་ཚོགས་པའི་ནད་རྣམས་ཀུན་དུ་སྐྱེ་བ་ནི། རིམས་ཚ་བ་དང་། ཧ་ཅང་ཐལ་ཆེས་པར་འཁྲུ་བ་དང་། གློ་ལུ་བ་དང་། དབུགས་མི་བདེ་བ་དང་། སྐྱིགས་བུ་དང་། སྐྲང་གློ་དང་། མཛེ་སྔོན་དུ་འགྲོ་བར་གྱུར་པ་རྣམས་ཀྱིས་ཤིན་ཏུ་མི་བཟད་པར་གྱུར་པ། ཉེ་བར་འཚེ་བ་རྣམས་དང་བཅས་པ། འཆི་བའི་མཐར་ཐུག་པར་བྱེད་པ། ཤིན་ཏུ་སྐྱུག་བྲོ་བར་གྱུར་པའི་ནད་ཁྱད་པར་དུ་དྲག་པོ་དེ་དག་རྣམས་ཀུན་དུ་འབྱུང་བར་གྱུར་པའི་སྟོབས་ཀྱིས། གསོ་དཔྱད་མེད་པ་དང་མི་འདོད་པ་རྣམས་མཐར་ཐུག་པར་བྱས་པས་རྒྱལ་པོ་དེ་དག་རྣམས་ཐམས་ཅད་ཉིད་ཁྲིད་པར་གྱུར་ནས་ཤིན་ཏུ་སྡུག་བསྔལ་བ་ཁོ་ནར་འཆི་བར་བྱེད་དོ། །ཤི་བ་དེ་དག་རྣམས་ཀྱི་ལུས་དེ་དག་རྣམས་ཟགས་ཤིང་དྲི་མི་ཞིམ་པར་གྱུར་པ་ལ་སྲིན་བུ་བརྒྱ་སྟོང་གིས་ཁྱབ་པར་གྱུར་པས་ཟ་བར་བྱེད་བཞིན་པའི་ལུས་དེ་དག་རྣམས་རང་བཞིན་པའི་ལྷ་དེ་དག་རྣམས་ཀྱིས་མཐོང་བར་གྱུར་ཏོ། །དེ་ནས་གང་{{page:{number:1673,folio:295a,volume:70}}}དག་གིས་དེ་དག་གི་ལུས་རྣམས་འཛིན་པར་བྱེད་པའི་སྤྲུལ་པའི་བྱ་རྣམས་ཀྱང་ཀུན་དུ་འོངས་པར་གྱུར་ནས་ཁ་ཅིག་གིས་ནི་ཟ་བར་བྱེད་དོ། །ཁ་ཅིག་གིས་ནི་བཟུང་བར་གྱུར་པ་མཐོང་ནས་འབྲོས་པར་བྱེད་དེ། དེ་དག་རྣམས་ཀྱང་མཆོག་ཏུ་སྐྱོ་བ་སྐྱེ་བར་འགྱུར་བའི་གནས་སུ་ལེགས་པར་མཐོང་བས་ལྷ་རང་བཞིན་པ་དེ་དག་རྣམས་ཤིན་ཏུ་ལེགས་པར་མཉམ་པར་བཞག་པའི་ཡིད་དུ་འགྱུར་རོ། །གཞན་ཡང་ལྷ་དེ་དག་རྣམས་ཉིད་ལ་ཕན་པར་བྱ་བའི་དོན་དུ་འཐབ་བྲལ་གྱི་བདག་པོ་བརྟན་པས་མགོ་དྲངས་པའི་ལྷ་མ་ཡིན་གྱི་རྒྱལ་པོ་གང་ཡིན་པ་དེ་དག་རྣམས་སྒྲ་གཅན་འཛིན་གྱི་མཐར་ཐུག་པར་གྱུར་པའི་ས་འོག་ན་གནས་པ་དེ་དག་རྣམས་གང་གི་ཚེ་མུ་སུ་ལུན་དྷ་ལས་མི་རིང་བ་ན་ཀུན་ནས་གནས་པར་གྱུར་ལ། དེའི་ཚེ་རྣམ་པར་ཁྲོས་པར་གྱུར་པས་ཀྱང་ཐམས་ཅད་ཀྱི་སྐད་ཆེན་པོ་ཀུན་དུ་བཏོན་ཞིང་ཕན་ཚུན་དུ་ཡང་བོས་པར་གྱུར་ནས་ས་གཞི་ལ་ཀུན་ནས་འགྱེལ་བ་ནི་སྟ་རེས་ཤིང་ཀར་ཎི་ཀཱ་ར་སྟ་རེས་རྩ་བ་ནས་བཅད་པ་བཞིན་དུ་ས་གཞི་ལ་འགྱེལ་བར་གྱུར་ཏོ། །འགྱེལ་ནས་ཀྱང་ཤི་བར་གྱུར་པས་ཐམས་ཅད་ཤིང་དང་རྡོ་བ་རྣམས་བཞིན་དུ་རྣམ་པར་འགྱུར་བ་དང་བྲལ་བར་འགྱུར་རོ། །དེ་དག་རྣམས་མངོན་པར་མཐོང་ནས་ལྷ་མ་ཡིན་གྱི་བུ་མོ་དེ་དག་རྣམས་ཤིན་ཏུ་སྡུག་བསྔལ་གྱིས་གཟིར་ནས་ཀྱང་རྣམ་པར་ཁྲོ་བར་བྱེད་པ་དང་ངུ་བར་ཡང་བྱེད་དོ། །ཡོངས་སུ་བསྐོར་བར་གྱུར་ནས་དེ་དག་རྣམས་ཐམས་ཅད་ཀྱང་དེ་ལྟར་ངུ་བར་བྱེད་པ་རྣམས་ལ་བྱ་དག་ཀུན་དུ་འོང་བར་གྱུར་ནས་དེ་དག་གིས་དེ་དག་རྣམས་ཀྱི་ལུས་ཤིང་སྐམ་དང་རྡོ་བ་དང་ཤིང་བུ་དང་མཚུངས་པར་བྱེད་པ་མེད་པ་རྣམས་ཀུན་ནས་འདྲེན་པར་བྱེད་དོ། །སྙིང་རྗེ་རྣམ་པར་འཁྲུགས་པར་གྱུར་པའི་ལྷ་མ་ཡིན་གྱི་བུ་མོ་དེ་དག་རྣམས་དེ་ནས་དེ་ལྟར་རྣམ་པར་འཁྲུགས་པའི་རྟིང་ཐོགས་ཉིད་ལ་དེ་དག་རྣམས་ཐམས་ཅད་ཀྱང་ཤི་བར་གྱུར་ཏོ། །དེ་དག་རྣམས་ཀྱི་རོ་དེ་དག་རྣམས་ཀྱང་བྱ་རྣམས་ཉིད་ཀྱིས་འཛིན་པར་བྱེད་དོ། །བཟུང་བར་གྱུར་ནས་ཀྱང་ཁྭ་ཏ་དང་འུག་པ་དང་བྱ་རྒོད་རྣམས་ནམ་མཁའ་ལ་འཕུར་བར་འགྱུར་ཏེ། མཐོང་བའི་ཡུལ་{{page:{number:1674,folio:295b,volume:70}}}ལས་འདས་ནས་འགྲོ་བར་བྱེད་དོ། །དེ་ལྟར་ཡང་འཐབ་བྲལ་བ་རྣམས་ཀྱི་བདག་པོ་དེས་རང་བཞིན་གྱི་ལྷ་རྣམས་ལ་ཕན་པར་བྱ་བའི་དོན་དུ་སྤྲུལ་པ་གཞན་རྣམས་ཀྱང་ཕུལ་དུ་ཕྱིན་པར་བྱས་སོ། །དེའི་རྗེས་ཐོགས་ལ་སྤྲུལ་པ་གཞན་དག་བྱེད་པ་རྣམས་ལ་ཇི་ལྟར་གང་དེ་ཀླུའི་རྒྱལ་པོ་རྣམས་གང་ཡིན་པ་དེ་དག་གི་སྤྲུལ་པ་རྣམས་ནི་སྔ་མ་བཞིན་ནོ། །ཡང་དེ་དག་རྣམས་ཀྱི་མི་རྟག་པ་འདི་དག་སྟོན་པར་བྱེད་པ་ལས་དེ་ལྟར་ཡང་ཀླུ་རྣམས་ཁ་ཅིག་ནི་བྱེ་ཚན་དག་གིས་སྲེག་པར་བྱེད་དོ། །སོལ་བའི་མེ་ཚ་བ་རྣམས་ཀུན་དུ་འབབ་པར་འགྱུར་ཞིང་དེ་དག་རྣམས་བབ་པར་གྱུར་པས་ཀྱང་དེ་ལྟར་སྲེག་པར་བྱེད་དོ། །ཇི་ལྟར་སེང་ལྡེང་གི་མེ་ཤིན་ཏུ་ཆེན་པོ་རྣམས་སུ་རྩྭ་འཇག་སྐམ་པོ་ཅིག་ལྷུང་བ་སྲེག་པར་བྱེད་པ་དེ་བཞིན་དུ་ལྷུང་བར་གྱུར་པ་ཙམ་ཉིད་ན་ཀླུ་དེ་དག་རྣམས་བྱེ་ཚན་གྱིས་སྲེག་པར་བྱེད་དོ། །དེ་དག་རྣམས་ལས་གཞན་པའི་ཀླུ་རྣམས་ཀྱང་འཆི་བདག་གིས་འཁྲིད་པར་འགྱུར་ཏེ། ལྷན་ཅིག་སྤྱོད་པར་བྱེད་པ་རྣམས་ཀྱི་ནང་ན་གནས་པ་ལས་རྣམ་པར་ཁྲོས་པར་གྱུར་བཞིན་དུ་དེ་དག་རྣམས་དུས་ཀྱི་འཁོར་ལོས་སྡུད་པར་བྱེད་དོ། །གཞན་རྣམས་ཁ་ཅིག་ནི་ཕན་ཚུན་དུ་འགྱེད་པར་གྱུར་པས་ཕན་ཚུན་དུ་བཅིངས་ནས་སྙིང་ཕན་ཚུན་དུ་འཇོམས་པར་བྱེད་དོ། །དེ་ལྟར་འཆི་བདག་རྣམས་ཀྱིས་ཀུན་དུ་ཁྲིད་པར་གྱུར་པའི་སྤྲུལ་པ་པའི་ཀླུ་དེ་དག་རྣམས་ཀྱང་རང་བཞིན་གྱི་ལྷ་དེ་དག་རྣམས་ཀྱིས་མཐོང་བར་གྱུར་ཏོ། །མཐོང་ནས་ཀྱང་ཕྱིར་ཞིང་ཁོ་ན་ཤིན་ཏུ་ངེས་པར་ཡིད་འབྱུང་བར་འགྱུར་རོ། །གཞན་ཡང་འཐབ་བྲལ་བ་རྣམས་ཀྱི་བདག་པོ་དེ་ཉིད་ཀྱིས་སྤྲུལ་པ་གཞན་དག་བྱེད་པ་ནི་ཇི་ལྟར་ཤར་གྱི་ལུས་འཕགས་པོ་རྣམས་དང་། བ་ལང་སྤྱོད་པ་རྣམས་ཀྱི་མི་རྣམས་ཀྱང་རྒས་པ་རྣམ་པ་སྣ་ཚོགས་པ་རྣམས་ཀྱིས་ཟིལ་གྱིས་གནོན་པར་བྱེད་དོ། །ལྷན་ཅིག་རྗེས་སུ་སྤྱོད་པའི་འཁོར་དང་བཅས་པ་རྣམས་ལན་བརྒྱ་དང་སྟོང་དུ་ཡང་བྱེད་དོ། །ཤི་བ་དེ་དག་རྣམས་ཉིད་ཀྱི་ལུས་དེ་དག་རྣམས་ལས་སྲིན་བུ་རྣམས་ཀྱིས་གང་བར་གྱུར་པར་ཤིན་ཏུ་འཇིགས་སུ་རུང་བར་ས་གཞི་ལ་འགྱེལ་བར་གྱུར་པ་དག་རང་བཞིན་གྱི་ལྷ་དེ་དག་རྣམས་ཀྱིས་མཐོང་བར་གྱུར་ཏོ། །རྣམ་པ་{{page:{number:1675,folio:296a,volume:70}}}དུ་མ་དང་རྣམ་པར་རྟོག་པ་དུ་མར་ཡང་སྲིན་བུའི་སྐྱོན་ཕུལ་དུ་ཕྱིན་པའི་སྡུག་བསྔལ་གྱིས་འཆི་བ་མངོན་པར་མཐོང་ནས། རང་བཞིན་གྱི་ལྷ་དེ་དག་མཆོག་ཏུ་ཡིད་བྱུང་བ་དང་ལྡན་པར་གྱུར་ནས། འཆི་བའི་སྡུག་བསྔལ་འདི་ནི་ངེས་པར་བསླང་བ་ཡིན་ཏེ། དེ་ལྟར་ཡང་སྲོག་ཆགས་སུ་གྱུར་པ་གང་ཡིན་པ་འདི་དག་རྣམས་ཐམས་ཅད་ཀྱང་རྒ་བ་དང་ནད་དང་འཆི་བ་རྣམས་ཀྱིས་མཐར་ཐུག་པར་བྱེད་པ་ཡིན་པ་རབ་ཏུ་མི་ཤེས་ན། དེ་དག་རྣམས་ཀྱང་གང་དུ་སོང་གང་གིས་ཁྲིད་པར་གྱུར་པ་ཡིན། ཕུན་སུམ་ཚོགས་པ་རྣམས་ཐམས་ཅད་ནི་མི་རྟག་པ་ཡིན་པ་དང་། བདེ་བ་རྣམས་ཐམས་ཅད་ཀྱང་སྲིད་པའི་སྐྱོན་དང་ཀུན་དུ་འདྲེས་པའི་འདུས་བྱས་ཞེས་བྱ་བ་གཡོ་བ་མཐར་འཇིག་པར་འགྱུར་བ་འདི་ལ་བློ་དང་ལྡན་པའི་སྐྱེས་བུ་རྣམས་ཀྱིས་ཡིད་ཆེས་པར་མི་བྱའོ། །རབ་ཏུ་རྣམ་པར་འཇིག་པར་འགྱུར་བའི་ཆོས་ཅན་འདི་དག་རྣམས་ཐམས་ཅད་ལ་འདི་དང་སྲིད་པ་གཞན་དུ་ཡང་བདེ་བ་ཡོད་པ་མ་ཡིན་ནོ། །མཆོག་ཏུ་སྐྱོ་བ་སྐྱེས་པའི་ཡིད་དང་ལྡན་པའི་ལེགས་པར་སྐྱོ་བ་སྐྱེས་པའི་བློ་དང་ལྡན་པའི་རང་བཞིན་གྱི་ལྷ་དེ་དག་རྣམས་དེ་ལྟར་ཕན་ཚུན་དུ་རྗོད་པར་བྱེད་དོ། །དེ་ནས་འཐབ་བྲལ་གྱི་བདག་པོ་དེས་དེ་དག་རྣམས་ཀྱི་སེམས་དང་སེམས་ལས་བྱུང་བ་དེ་དག་རིག་པར་གྱུར་ནས་སྤྲུལ་པ་གཞན་ཡང་བྱེད་པར་གྱུར་པ་ལས། དེ་ནས་སྐྱེས་བུ་གང་དག་ང་མེད་པ་ངའི་བ་མེད་པར་གྱུར་པ། ངེས་པར་གོང་དུ་འགྲོ་བ་དེ་དག་རྣམས་ནི། འདི་ལྟ་སྟེ་གང་བྱང་ཕྱོགས་སྒྲ་མི་སྙན་པ་གང་ཡིན་པ་རྣམས་ཏེ། དེ་དག་རྣམས་ནི་ལྷ་རྣམས་ཀྱི་དྲུང་ན་ཅུང་ཟད་པ་ཅིག་གིས་ཆུང་བའི་མཆོག་ཏུ་སྐྱིད་པར་གྱུར་པའོ། །དེ་དག་རྣམས་ཀྱང་རྒས་པ་དང་ནད་ཀྱིས་གཟིར་བར་གྱུར་ནས་འཆི་བདག་གི་ཞགས་པས་འདྲེན་པར་བྱེད་དོ། །ཤིན་ཏུ་འཇིགས་སུ་རུང་བའི་ལུས་རྣམས་ལ་སྲིན་བུ་བརྒྱ་སྟོང་གིས་ཀུན་ནས་གཡོགས་པར་གྱུར་པ། ལུས་པོ་འདི་དག་ལ་སྐྱེ་བོ་རྣམས་ཐམས་ཅད་ཀྱིས་བལྟ་བར་རྗེས་སུ་མི་འཐུན་པ། བཤང་བའི་ཕུང་པོ་རྣམས་ཀྱིས་ཀུན་དུ་གང་བར་གྱུར་པའི་བྱང་ཕྱོགས་སྒྲ་མི་སྙན་པ་འདི་དག་རྣམས་སོ། །{{page:{number:1676,folio:296b,volume:70}}}དེ་ལྟར་བདེ་བ་རྒྱ་ཆེན་པོའི་ས་ན་གནས་པའི་འཐབ་བྲལ་བའི་ལྷ་རྣམས་ལ་ཕན་པར་བྱ་བའི་དོན་དུ་ལྷ་དང་མི་དང་ལྷ་མ་ཡིན་རྣམས་ཀྱི་མི་རྟག་པ་ཉིད་འཐབ་བྲལ་གྱི་བདག་པོ་འདིས་བསྟན་པ་ཡིན་ནོ། །དེའི་རྗེས་ཐོགས་ལ་གང་དག་རང་བཞིན་གྱི་ལྷ་དེ་དག་རྣམས་ཀྱིས་མཐོང་བར་སྤྲུལ་པ་གཞན་དག་རྣམས་བྱེད་པ་ནི་འདི་ལྟ་སྟེ། སྲིད་པ་བར་མ་དོ་པའི་ཚོགས་རྣམ་པ་དུ་མ་རྣམས་སོ། །ཇི་ལྟར་ཤི་བར་གྱུར་ནས་སེམས་ཅན་རྣམས་ལས་སྣ་ཚོགས་པ་རྣམས་ཀྱི་དབང་གིས་དམྱལ་བ་དང་ཡི་དགས་དང་དུད་འགྲོ་དང་ལྷ་དང་མི་རྣམས་སུ་སྐྱེ་བ་དེ་བཞིན་དུ་སྲིད་པ་བར་མ་དོ་པ་རྣམས་སྤྲུལ་པ་བྱེད་དེ། ཇི་ལྟར་འགྲོ་བ་ལྔ་པོ་རྣམས་ཀུན་དུ་རྒྱུ་བར་བྱེད་པ་རྣམས་ལྷ་རང་བཞིན་པས་མངོན་སུམ་ཉིད་དུ་མཐོང་བར་འགྱུར་རོ། །དེ་ལ་ལས་དུ་མ་རྣམས་ལས་སེམས་ཀྱི་ཐ་མའི་བསམ་པའི་དབང་གིས་སྐྱེ་བར་འགྱུར་རོ། །དེ་ལས་རང་བཞིན་གྱི་ལྷ་དེ་དག་རྣམས་ཉིད་ངེས་པར་སྐྱོ་བར་བྱ་བའི་དོན་དུ་རྣམ་པ་དུ་མར་ལན་བརྒྱ་སྟོང་དུ་སྐྱེ་དགུ་རྣམས་འགྲོ་བ་ལྔར་སྐྱེ་བ་སྤྲུལ་པར་བྱེད་དོ། །མཚོ་དེ་ཉིད་དུ་བསམ་གྱིས་མི་ཁྱབ་པ་ཤིན་ཏུ་ངོ་མཚར་བ་གཞན་རྣམས་དང་མི་འདྲ་བ་དེ་དག་རྣམས་མངོན་པར་མཐོང་ཞིང་རང་བཞིན་གྱིས་ལྷ་དེ་དག་གིས་མངོན་སུམ་ཁོ་ནར་མཐོང་བར་འགྱུར་རོ། །དེ་ལ་ཡང་འགྲོ་བ་ལྔར་ཀུན་དུ་རྒྱུ་བར་བྱེད་པའི་འབྱུང་པོ་རྣམས་ཐམས་ཅད་ལས་དང་ཉོན་མོངས་པ་རྣམས་ཀྱི་དབང་གིས་དྲངས་པར་གྱུར་པས་འགྲོ་བ་གཞན་ནས་འགྲོ་བ་གཞན་རྣམས་སུ་དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་མིའི་འགྲོ་བ་རྣམས་ལ་ཡོངས་སུ་འཁྱམ་པར་གྱུར་པ་ལ་ནི་སྐྱབས་མེད་པ་དང་གྲོགས་མེད་པར་གྱུར་པས་སྲིད་པ་གཞན་རྣམས་བརྗེ་བསོར་བྱེད་པ། དམྱལ་བ་དང་། ཡི་དགས་དང་། དུད་འགྲོ་དང་། ལྷ་དང་མི་རྣམས་ཀྱི་ནང་དུ་བརྗེ་བསོར་བྱེད་པ་རྣམས་མཐོང་ངོ་། །དེ་ལ་སྲིད་པ་བར་མ་དོ་པ་རྣམས་ཀྱི་ཡ་མཚན་ཆེ་བར་གྱུར་པ་ཤིན་ཏུ་འཇིགས་སུ་རུང་བ། ཀུན་ནས་ཤིན་ཏུ་འཇིགས་པར་བྱེད་པ་མཆོག་ཏུ་སྐྱོ་བ་སྐྱེ་བར་བྱེད་པ་ཐམས་ཅད་ལ་རབ་ཏུ་འཇིགས་པར་བྱེད་པར་གྱུར་པ་དེ་དག་རྣམས་རང་བཞིན་གྱི་{{page:{number:1677,folio:297a,volume:70}}}ལྷ་རྣམས་ཀྱིས་མཐོང་བར་འགྱུར་རོ། །དེ་ལ་ལྷ་རྣམས་ཉིད་ཀྱི་དེ་ལྟ་བུའི་སྲིད་པ་བར་མ་དོ་པ་མཐོང་བ་ལས། འཐབ་བྲལ་བའི་ལྷའི་རིགས་རྣམས་ལས་ལས་ཟད་པར་གྱུར་ནས་རབ་ཏུ་ལྷུང་བར་གྱུར་པ་ན། འགྱོད་པའི་མེས་སྲེག་པར་བྱེད་པ་བག་མེད་པ་རྣམས་ཀྱིས་དེ་དེ་ལྟར་ཤིན་ཏུ་བསླུས་ནས་མགོ་བོ་ཐུར་ལ་དཔྱངས་པས་རབ་ཏུ་ལྷུང་བར་འགྱུར་རོ། །དེ་དག་འཆི་འཕོ་བར་གྱུར་པ་ན་ལྷ་གང་ཡིན་པའི་རྒྱུད་དེས་ཡོངས་སུ་བཟུང་བའི་ཕུང་པོ་དེ་དག་རྣམས་ནི་ཉེ་བར་ནུབ་པར་འགྱུར་རོ། །རྒྱའི་རྗེས་དང་ཆ་འདྲ་བར་སྲིད་པ་བར་མ་དོ་པ་དེའི་འགྲོ་བ་རྣམས་ཀྱི་ཕུང་པོ་རབ་ཏུ་འབྱུང་བར་འགྱུར་རོ། །དམྱལ་བ་རྣམས་ཀྱི་ལས་བྱས་པར་གྱུར་པ་དེ་དང་འཁོར་བས་བྱས་པའི་ལས་ཀྱི་རྣམ་པར་སྨིན་པ་ཀུན་ནས་སློང་བའི་འཇིགས་པ་ཆེན་པོ་དང་གཟེར་ཟུག་ཆེན་པོར་ཡང་གྱུར་པ་རྣམས་མངོན་པར་མཐོང་ནས། འཐབ་བྲལ་གྱི་རང་བཞིན་པ་དེ་དག་རྣམས་མཆོག་ཏུ་སྐྱོ་བ་དང་ལྡན་པར་འགྱུར་རོ། །དེ་ལྟར་དམྱལ་བ་པ་རྣམས་ཀྱི་སྲིད་པ་བར་མ་དོ་ནི་མཐོང་བར་འགྱུར་ལ། སྐྱེ་བའི་སྲིད་པ་རྣམས་ནི་མུ་སུ་ལུན་དྷ་འདིས་ལེགས་པར་སྟོན་པར་མི་བྱེད་དོ། །རྒྱུ་གང་གི་ཕྱིར་ན་ལྷ་དེ་དག་རྣམས་ཀྱིས་བཟོད་པར་མི་ནུས་པའི་ཕྱིར་ཏེ། སེམས་ཤིན་ཏུ་འཇམ་པ་ཡིན་པས་སྐད་ཅིག་ཉིད་ལ་དུས་བྱེད་པར་འགྱུར་བའི་ཕྱིར་རོ། །ལྷ་དེ་དག་གིས་དཔེ་མེད་པའི་སྡུག་བསྔལ་འདི་རྣམས་མངོན་པར་མཐོང་བར་བྱེད་པ་ཡིན་ནོ། །རྒྱུ་འདི་དག་གིས་སྤྲུལ་པ་བྱས་པས་འཐབ་བྲལ་གྱི་བདག་པོ་དེ་ལེགས་པར་སྟོན་པར་བྱེད་དོ། །དེ་ལྟར་ལྷ་དེ་དག་རྣམས་དམྱལ་བར་རབ་ཏུ་ལྷུང་བར་གྱུར་པ་ལྷ་གཞན་རང་བཞིན་པ་དེ་དག་རྣམས་ཀྱིས་རྣམ་པར་ལྟ་བར་བྱེད་དོ། །གཞན་ཡང་མུ་སུ་ལུན་དྷ་དེས་ངོ་མཚར་རྨད་དུ་བྱུང་བའི་སྤྲུལ་པ་འདི་དག་རྣམས་བྱས་པས་སྲིད་པ་བར་མ་དོ་པ་རྣམས་སྟོན་པར་བྱེད་པ་ནི་ཇི་ལྟར་བག་མེད་པ་གང་ཁོ་ནའི་སྐྱོན་གྱིས། ཉེ་བར་བཅོམ་པའི་འཐབ་བྲལ་བ་རྣམས་ལས་ཟད་ནས་འཆི་འཕོ་བ་ནི་ཡི་དགས་རྣམས་སུ་སྐྱེའོ། །དེ་དག་གི་སྲིད་པ་བར་མ་དེ་དག་རྣམས་ནི་ལས་བྱས་པ་དེ་དག་དང་འདྲ་བའི་{{page:{number:1678,folio:297b,volume:70}}}གཟུགས་བརྙན་དུ་འགྱུར་ཏེ། ལས་ཀྱིས་ཐག་པ་རིང་པོ་རྣམས་ཀྱིས་དྲངས་པར་གྱུར་པས་མགོ་ཐུར་དུ་དཔྱངས་ནས་ལྟུང་བར་འགྱུར་བས་གང་ལ་དེས་བྱས་པའི་ལས་ཀྱིས་འཚེད་པར་བྱེད་པ་དེ་ལ་དེ་དག་ཀུན་ནས་འཁྲིད་དོ། །རང་བཞིན་གྱི་ལྷ་དེ་དག་རྣམས་ཀྱིས་དེ་ལྟར་སྲིད་པ་བར་མ་དོ་པ་གཉིས་པ་རྣམས་མཐོང་ངོ་། །གཞན་ཡང་སྤྲུལ་པ་པའི་སྲིད་པ་བར་མ་དོ་པ་གསུམ་པ་རྣམས་མཐོང་བ་ནི་ཇི་ལྟ་བ་ཁོ་ནར་འཐབ་བྲལ་བ་རྣམས་གཞན་ཡང་ལས་ཟད་པ་ཉིད་བག་མེད་པས་ཉེ་བར་བཅོམ་ནས་མགོ་ཐུར་དུ་བལྟས་ཤིང་རབ་ཏུ་ལྷུང་བར་གྱུར་པ་དང་། ཤིན་ཏུ་ཉམ་ཉེས་པ་དང་ཀུན་ནས་བཅིངས་པས་ཀྱང་དུད་འགྲོ་རྣམས་སུ་སྐྱེའོ། །དེ་དག་གི་སྲིད་པ་བར་མ་དོ་པ་རྣམས་ནི་དེ་དག་གི་འགྲོ་བའི་རྒྱའི་རྗེས་དང་ཆ་འདྲ་བ་ཉིད་དུ་སྐྱེ་བར་གྱུར་པ་ཡིན་ཏེ། དུད་འགྲོ་རྣམས་ཀྱི་རྣམ་པ་མཐའ་ཡས་པ་དང་རྣམ་པ་དུ་མར་གྱུར་པ་དེ་དག་རྣམས་དང་འདྲ་བའི་སྲིད་པ་བར་མ་དོ་པ་རྣམས་སུ་འགྱུར་རོ། །རྒྱའི་རྗེས་དང་ཆ་འདྲ་བར་གྱུར་པ་དེ་ཡང་འགྲོ་བ་གསུམ་པ་རྣམས་ཀྱིས་ཀུན་ནས་བསྡུས་པའི་སྲིད་པ་བར་མ་དོ་པ་ཤིན་ཏུ་སྐྲག་པར་བྱེད་པ་དེ་དག་རྣམས་མངོན་པར་མཐོང་ནས། སླར་ཡང་ལྷ་དེ་དག་རྣམས་ཆེས་ཕལ་ཆེ་བར་སྐྱོ་བར་གྱུར་ཅིང་མཆོག་ཏུ་ཀུན་ནས་སྐྲག་པར་གྱུར་པས་ཉེ་འཁོར་ཀུན་ན་འཇིགས་པ་དེས་ཁོང་དངངས་པར་གྱུར་པའི་བཞིན་གྱིས་ཕན་ཚུན་རྣམས་སུ་མངོན་པར་མཐོང་ནས་ཚིགས་སུ་བཅད་པ་བརྗོད་པ། ཇི་ལྟར། རྣམ་པར་ཤེས་དཀའ་ཤིན་ཏུ་ཕྲ། །ཐམས་ཅད་དུ་ནི་རྒྱུག་པ་པོ། །སེམས་ཅན་ལས་ཀྱི་དབང་འགྲོ་བ། །ཐམས་ཅད་དུ་ནི་ཡོངས་སུ་རྒྱུག །གང་དག་འཕགས་པ་ལ་སྐུར་འདེབས། །གང་ཡང་ལས་འབྲས་ལ་སྡང་བ། །དེ་དག་ཤི་ནས་དམྱལ་བར་འགྲོ། །གང་ཡང་ལོག་པར་འདུལ་བ་པོ། །གང་ཞིག་ནང་དུ་སྡིག་སྦས་ནས། །གང་ཡང་ཆོས་གཞན་གྱིས་སླུ་བ། །ཤིན་ཏུ་སྡིག་ཅན་འཇིག་རྟེན་དེ། །དམྱལ་བའི་རྩེ་མོའི་སྐལ་ལྡན་ཡིན། །བདེ་བ་ཀུན་ཆགས་གཞན་གང་དང་། །སྐྱེ་བོ་རྟག་ཏུ་སྡིག་དགའ་བ། །རང་གི་སེམས་ཀྱིས་བསླུས་{{page:{number:1679,folio:298a,volume:70}}}ནས་ནི། །དེ་ནི་བདེ་ནས་སྡུག་བསྔལ་འགྲོ། །གང་ཞིག་མཐར་ཐུག་བདེར་མཐོང་བ། །བདེ་དེ་མཚོན་ཆར་བརྗོད་པ་ཡིན། །གང་ཡང་སྡུག་བསྔལ་རྣམ་སྨིན་འགྱུར། །བདེ་དེ་སྡུག་བསྔལ་ཁོ་ན་ཉིད། །བག་མེད་པ་ཡི་ལྷ་རྣམས་ནི། །འཐབ་བྲལ་སྲིད་པ་ནས་འཆི་འཕོ། །དེ་ཕྱིར་ཆོས་སྲོག་གང་གི་ཕྱིར། །མཁས་པས་རབ་ཏུ་བསྔགས་པར་བྱེད། །ཁང་བུ་སྐྱེད་མོས་ཚལ་དགའ་ཞིང་། །ཆེད་ཆེར་བུད་མེད་རྣམས་ལ་ལྟ། །འདོད་པའི་ཡུལ་གྱིས་ངོམས་མེད་པར། །ལྷ་ནི་ས་ལ་ལྟུང་བ་ཡིན། །ཇི་ལྟར་བདེ་བ་འཕེལ་བ་ནི། །སྐོམ་པ་འཕེལ་བ་དེ་བཞིན་ནོ། །སྐོམ་པ་ལས་ནི་མཆོག་ཏུ་ནི། །མཁས་པ་ལས་ནི་རབ་ཏུ་བརྗོད། །འཇིག་རྟེན་སྐྱེ་དང་འཆི་མཐོང་ནས། །མཆོག་ཏུ་སྐྱོ་བ་མི་སྐྱེ་བ། །དེ་ལ་བདེ་ལེགས་སྐྱབས་གང་ཡོད། །གང་ཡང་སྐྱོབ་པར་མི་འགྱུར་རོ། །དེ་ལྟར་རང་བཞིན་གྱི་ལྷ་དེ་དག་རྣམས་ཀྱིས་རྣམ་པ་དུ་མའི་སྲིད་པ་བར་མ་དོ་པ་དེ་དག་རྣམས་མངོན་པར་མཐོང་བར་གྱུར་པ་དང་རབ་ཏུ་སྐྱོ་བའི་ཡིད་ཀུན་དུ་སྐྱེས་སོ། །དེ་དག་རྣམས་ཀྱི་སེམས་དེ་དག་མངོན་པར་མཐོང་ནས་འཐབ་བྲལ་གྱི་མངའ་བདག་མུ་སུ་ལུན་དྷ་དེས་སྤྲུལ་པའི་ལྷ་དེ་དག་རྣམས་ཐམས་ཅད་ཀྱིས་སྣང་བར་བྱས་ནས། ལེགས་པར་ཕྲད་པར་བྱེད་དོ། །ཞི་བ་རྒྱས་པའི་ཆ་བྱད་དེ་མངོན་པར་མཐོང་ནས་ལྷ་དེ་དག་རྣམས་དབུགས་ཕྱིན་ཅིང་ཡིད་ཕེབས་པར་གྱུར་ནས། འཐབ་བྲལ་བ་རྣམས་ཀྱི་མངའ་བདག་མགོན་པོ་དེ་གང་ན་ཡོད་པ་དེར་ཡོངས་སུ་བསྐོར་ནས་ཀུན་དུ་གནས་ཏེ། གུས་པ་ལེགས་པར་སྐྱེས་པས་ཁྱབ་པར་ཚིམ་པའི་ཡིད་ཀྱིས་ཐམས་ཅད་ཉིད་དེ་ན་གནས་སོ། །སྐྱོ་བའི་ཡིད་ཀྱིས་བདག་ཉིད་མགོན་དང་བཅས་པ་དེ་བཞིན་དུ་དེ་དག་རྣམས་ཀྱིས་རྟོགས་སོ། །དེ་ལ་རྣམ་པ་དུ་མ་དང་རྣམ་པར་རྟོག་པ་དུ་མར་མཐོང་ན་ངོ་མཚར་བར་གྱུར་པ་རྣམས་རང་གིས་མཐོང་བས་ཚིམ་པ་མེད་པའི་ཡིད་ཀྱིས་ཀུན་དགའ་བ་མཐོང་བ་ལྟ་བུར་གྱུར་པ་དེ་ཡོངས་སུ་བསྐོར་ནས་རང་བཞིན་གྱི་ལྷ་དེ་དག་རྣམས་གནས་སོ། །དེ་ནས་འཐབ་བྲལ་གྱི་བདག་པོ་དེས་ལྷ་དེ་དག་རྣམས་ལ་འདི་སྐད་ཅེས་བརྗོད་དེ། ཁྱེད་ཅག་རྣམས་ནགས་དང་ཉེ་བའི་ནགས་དང་པད་མའི་རྫིང་བུ་དང་རིན་པོ་ཆེའི་ཁམས་རྣམས་དང་ལྡན་པས་རྣམ་པར་བརྒྱན་པའི་རིའི་རྩེ་མོ་རྣམས་ཉིད་ལ་ཡང་གར་གྱིས་ཤིག་ཅེས་{{page:{number:1680,folio:298b,volume:70}}}ཉམས་སུ་བླང་བར་བྱ་བའི་དོན་དུ་རྗོད་པར་བྱེད་ཀྱང་། ཅི་ཡང་ལྷ་དེ་དག་རྣམས་སྐྱོ་བར་གྱུར་པའི་ཡིད་ལེགས་པར་སྐྱེས་པའི་ཕྱིར་དང་བག་མེད་པ་རྣམས་བསྙུངས་པར་བྱ་བའི་ཡིད་ཅན་རྣམས་བྱེད་པ་ཡིན་ནམ། དེ་ནས་རང་བཞིན་གྱི་ལྷ་དེ་དག་རྣམས་ཀྱི་འཐབ་བྲལ་གྱི་བདག་པོའི་དྲུང་ནས་ཚིག་དེ་དག་ཐོས་ནས་རང་བཞིན་གྱི་ལྷ་དེ་དག་སེམས་རབ་ཏུ་སྐྱོ་བར་གྱུར་པས་འདི་སྐད་ཅེས་བརྗོད་དེ། ལྷ་ལགས་ནགས་དང་ཉེ་བའི་ནགས་དང་རིན་པོ་ཆེའི་ཁམས་དང་ལྡན་པས་བརྒྱན་པ་རྣམས་ལ་བདག་ཅག་ཇི་ལྟར་ཅིའི་ཕྱིར་དགའ་བར་འགྱུར། ལྷ་རྣམས་མཚོར་བྱིང་བ་བཞིན་དུ་བདག་གིས་འཁོར་བའི་བྲེལ་ཏོག་རྣམས་རྣམ་པར་རྟོག་པ་དུ་མས་ཀྱང་བསྲན་པར་མི་ཚུགས་པ་རྣམས་རང་གི་མིག་སྔར་མཐོང་སྟེ། འདོད་པ་རྣམས་ཐམས་ཅད་ནི་མི་རྟག་པ། སྡུག་བསྔལ་གྱི་མཐར་གཏུགས་པར་བྱེད་པ་བདག་ཅག་རྣམས་རྟག་པ་མ་ཡིན་བརྟན་པ་མ་ཡིན་ཐེར་ཟུག་མ་ཡིན་ཏེ། དེ་དག་རྣམས་ལ་སྙིང་པོ་ཅུང་ཟད་ཀྱང་མེད་དོ། །དེ་ནས་འཐབ་བྲལ་གྱི་བདག་པོ་དེས་ལྷ་དེ་དག་རྣམས་ཀྱི་དྲུང་ནས་ཚིག་གི་ཆ་འདི་དག་རྣམས་ཐོས་ནས་འདི་སྐད་ཅེས་བརྗོད་དོ། །བཅོམ་ལྡན་འདས་ཀྱིས་ཇི་ལྟ་བར་འདི་དག་རྣམས་ཐམས་ཅད་སྡུག་བསྔལ་གྱི་མཐར་ཐུག་པ་ཡིན་པར་གསུངས་སོ། །དེ་ནས་ལྷ་དེ་དག་ཐམས་ཅད་ཀྱིས་ཀྱང་འདི་སྐད་ཅེས་བརྗོད་དེ། བདག་ཅག་རྣམས་ཐམས་ཅད་ནི་ཇི་ལྟ་བ་བཞིན་དུ་དེ་ལ་ཡིད་སོང་བ་ལགས་ན། ཇི་ལྟར་ཤིན་ཏུ་སྡུག་བསྔལ་བ་རྣམས་ལྷའི་ཞལ་སྔ་ནས་ཤེས་པར་འཚལ་ལོ། །དེ་ནས་དེ་དག་གི་དྲུང་ནས་འཐབ་བྲལ་བ་རྣམས་ཀྱི་མངའ་བདག་དེས་ཚིག་དེ་དག་རྣམས་ཐོས་ནས་འདི་སྐད་ཅེས་བརྗོད་དེ། ཇི་ལྟར་འཁོར་བའི་སྡུག་བསྔལ་མ་ལུས་པ་དེ་དག་རྣམས་ངས་བརྗོད་པར་ནུས་མོད་ཀྱིས་ཀྱང་རེ་ཞིག་ངས་ཁྱེད་རྣམས་ལ་ཕྱོགས་གཅིག་ཙམ་མངོན་པར་བརྗོད་པར་བྱ་སྟེ། འཁོར་བ་རྣམས་སུ་ཇི་ལྟ་བར་བག་མེད་པའི་དབང་གིས་འགྲོ་བར་མ་གྱུར་ན་ནི། བསྐལ་པ་བྱེ་བ་སྟོང་ཕྲག་དུ་མ་རྣམས་ན། ཀྱེ་མ་དཀའ་བླས་ཀྱིས་བདེ་འགྲོའི་འགྲོ་བར་འབྱུང་བར་འགྱུར་བ་ཡིན་ཏེ། འགྲོ་བ་གཉིས་པོ་ལྷ་དང་མི་དང་རྙེད་པ་ནི་ཤིན་ཏུ་དཀའ་བ་ཡིན་ཞིང་། གང་དག་བག་མེད་པའི་དབང་དུ་འགྲོ་བར་མི་འགྱུར་བ་དེ་དག་རྣམས་ནི་མཁས་པ་ཡིན་ནོ། །རྐྱེན་གྱི་དབང་གིས་བྱུང་བ་རྣམས་ཀྱང་ཡོངས་སུ་སྤོང་{{page:{number:1681,folio:299a,volume:70}}}བར་བྱེད་དོ། །དེ་དག་གི་དབང་དུ་འགྲོ་བར་མི་འགྱུར་རོ། །དམྱལ་བ་དང་ཡི་དགས་དང་བྱོལ་སོང་རྣམས་སུ་དེ་དག་སྐྱེའོ། །དེ་ལ་ཀྱེ་ཧོ་ལྷ་རྣམས་འགྲོ་བ་གསུམ་པོ་རྣམས་ངན་སོང་ཞེས་མངོན་པར་བརྗོད་དོ། །ལྷ་དང་མིའི་འགྲོ་བ་གཉིས་པོ་ནི་བདེ་འགྲོ་ཞེས་མངོན་པར་བརྗོད་དོ། །དེ་དག་རྣམས་ཉིད་རེ་ཞིག་ཇི་ལྟར་རབ་ཏུ་སྟོབས་ཆེ་བར་གྱུར་པའི་སྡུག་བསྔལ་དག་མངོན་པར་བརྗོད་པར་མི་ནུས་སོ། །རྒྱས་པར་ནི་སྟོན་པས་མངོན་པར་བརྗོད་པར་སྤྱོད་དོ། །མདོར་བསྡུ་བར་གྱུར་ན་ལྷ་དང་མི་རྣམས་ཀྱི་སྡུག་བསྔལ་རྣམས་ནི་རྣམ་པ་བཅུ་དྲུག་གོ། །ཡང་ལྷ་དང་མི་རྣམས་ཀྱི་དེ་ཡང་གང་དག་ཡིན་ན། བདེ་འགྲོའི་འགྲོ་བས་བསྡུས་པའི་སྡུག་བསྔལ་དུ་གྱུར་པ་རྣམས་ལ། འདི་ལྟ་སྟེ་སྲིད་པ་བར་མ་དོའི་སྡུག་བསྔལ་དང་མངལ་ན་གནས་པའི་ཡ་ང་བའི་སྡུག་བསྔལ་དང་མངལ་ནས་ཀུན་དུ་འབྱུང་བའི་སྡུག་བསྔལ་དང་ཟས་ཀྱི་སྡུག་བསྔལ་དང་འདོད་པའི་སྡུག་བསྔལ་དང་མི་འཐུན་པ་རྣམས་དང་ཀུན་དུ་ཕྲད་པའི་སྡུག་བསྔལ་དང་སྡུག་པ་རྣམས་དང་བྲལ་བའི་སྡུག་བསྔལ་དང་གྲང་བ་དང་ཚ་བ་ལ་སོགས་པས་བཅིངས་པའི་སྡུག་བསྔལ་དང་ནད་ཀྱི་སྡུག་བསྔལ་དང་གཞན་གྱི་དབང་དུ་གྱུར་པའི་སྡུག་བསྔལ་དང་ཚོལ་ཁྲོའི་སྡུག་བསྔལ་དང་སྡིག་པའི་གྲོགས་པོ་དང་འདྲེ་བར་བྱེད་པའི་སྡུག་བསྔལ་དང་བུ་དང་བུ་མོ་དང་གཉེན་འདུན་རྣམས་ཀྱི་བྲེལ་དོག་གི་སྡུག་བསྔལ་དང་བཀྲེས་པ་དང་སྐོམ་པའི་སྡུག་བསྔལ་དང་དབང་ཆུང་བའི་སྡུག་བསྔལ་དང་རྒ་བའི་སྡུག་བསྔལ་དང་ལྷག་པར་གྱུར་པའི་སྡུག་བསྔལ་ཤིན་ཏུ་སྡུག་བསྔལ་བས་ཤིན་ཏུ་སྡུག་བསྔལ་བ་ནི་འཆི་བའི་སྡུག་བསྔལ་ལོ། །ཇི་ལྟར་རབ་ཏུ་སྟོབས་ཆེ་བའི་སྡུག་བསྔལ་ཆེན་པོ་བཅུ་དྲུག་པོ་དེ་དག་རྣམས་ནི་མིའི་འཇིག་རྟེན་པ་རྣམས་ཀྱི་ཡིན་ཏེ་འཆི་བའི་མཐར་ཐུག་པ་རྣམས་མིའི་འཇིག་རྟེན་དུ་སྐྱེས་པ་རྣམས་ཀྱི་ཡིན་ནོ། །གང་སེམས་ཅན་གཞན་དག་རྣམས་ལ་ནི་རྣམ་པ་སྣ་ཚོགས་པའི་སྡུག་བསྔལ་གཞན་དག་རྣམས་འབྱུང་བར་འགྱུར་བ་ཡིན་ཏེ། ཤིན་ཏུ་ཡང་བསྲན་པར་མི་བཟོད་པ་རྣམས་ཡིན་ནོ། །གང་ཡང་མཐར་{{page:{number:1682,folio:299b,volume:70}}}ཐུག་པ་ཁོ་ནར་ཟད་པར་མི་འགྱུར་བའི་ཆོས་ཅན་དང་རབ་ཏུ་འཇིག་པར་མི་འགྱུར་བའི་ཆོས་ཅན་གྱི་བདེ་བ་ནི་འདི་དང་སྲིད་པ་གཞན་རྣམས་ན་ཡང་མེད་དོ། །དེ་ལ་རེ་ཞིག་དང་པོ་ཁོ་ནར་སྲིད་པ་བར་མ་དོར་སྐྱེས་པའི་དྲི་ཟ་སྲིད་པ་བར་མ་དོ་པའི་ཐ་སྙད་ཅན་རྣམས་ཀྱི་རྣམ་པ་ཇི་ལྟ་བུའི་སྡུག་བསྔལ་ཡིན་ན་འདི་ལྟ་སྟེ། ལས་ཀྱི་རླུང་གིས་བཏབ་པར་གྱུར་པ་རྣམས་ཤའི་མིག་གིས་མངོན་སུམ་དུ་བལྟ་བར་བྱར་མེད་པར་ལྷའི་མིག་གིས་མཐོང་བར་གྱུར་པ་དང་། ཐོགས་པ་མེད་པར་གྱུར་པའི་རང་བཞིན་ཅན་དེ་ཡང་གང་གི་ཚེ་མིར་སྐྱེ་བར་འགྱུར་བ་ཡིན་པ་དེའི་ཚེ། ཇི་ལྟ་བུའི་རྣམ་པར་འདི་སྐྱེ་བར་འགྱུར་བ་རྣམས་དང་རྣམ་པ་ཇི་ལྟ་བུའི་ཁྱིམ་དུ་འདི་སྐྱེ་བར་འགྱུར་བ་རྣམས་ཀྱང་སྟེ། དམན་པ་དང་བར་མ་དང་ཁྱད་པར་དུ་འཕགས་པའི་ཁྱིམ་རྣམས་སུ་སྦྱིན་པ་དང་ཚུལ་ཁྲིམས་དང་ཤེས་རབ་ཀྱི་འབྲས་བུ་ཅན་རྣམས་ལ་སྐྱེ་བར་འགྱུར་བ་ན། དྲི་ཟ་དེ་ཡང་རྣམ་པ་དེ་ལྟ་བུར་འགྱུར་བ་ཡིན་ནོ། །སྲིད་པ་བར་མ་དོ་པ་འདིའི་ཟས་ཀྱི་རིགས་སུ་གྱུར་པ་རྣམས་ནི། གལ་ཏེ་དབུལ་པོའི་ཁྱིམ་རྣམས་སུ་སྐྱེ་བར་འགྱུར་ན་དེའི་ཟས་རྣམས་ཧྲུད་ཧྲུད་པོ་དང་། མདོག་ངན་པ་དང་དྲི་དང་རོ་དང་རེག་དང་ཚད་རྣམས་ཀྱང་དམན་པར་འགྱུར་ཏེ། སྦྱིན་པའི་མཐུ་ཆུང་བར་གྱུར་པའི་ཕྱིར་ན་སྐྱེ་བ་ན་ཡང་འཐོབ་པར་མི་འགྱུར་རོ། །དེ་ལ་འདི་ནི་མིར་སྐྱེ་བར་གྱུར་པ་རྣམས་ཀྱི་སྡུག་བསྔལ་གྱི་དང་པོ་ཡིན་ནོ། །དེ་ནས་སྐྱེས་པར་གྱུར་ནས་ལས་དང་ཉོན་མོངས་པའི་དབང་གིས་མངལ་ན་གནས་པར་གྱུར་ཏེ། དབུལ་པོའི་ཁྱིམ་དུ་སྐྱེ་བར་འགྱུར་ན་མའི་ཟས་ངན་པ་དང་། གྱོང་པོ་དང་སྐྱུར་མོའི་ཟས་རྣམས་དང་ཟས་ཆུངས་པར་གྱུར་ན་ཡང་ཤ་མ་ལ་རབ་ཏུ་བརྟེན་པས་ལྟེ་བའི་སྦུབས་ནས་རབ་ཏུ་སྤེལ་བར་བྱེད་པའི་སྲོག་ཆགས་མངལ་ན་གནས་པ་ཁ་དོག་ངན་པ་དང་ལུས་རིད་པར་འགྱུར་བ་ཡིན་ནོ། །མའི་ལུས་གཡོ་བར་གྱུར་པའི་སྐྱོན་གྱིས་ཤིན་ཏུ་སྡུག་བསྔལ་བར་གྱུར་པས་གསུས་པའི་གསེབ་ན་རྒྱུག་པར་བྱེད་དོ། །ཟས་སུ་གྱུར་པ་གྲང་བ་དང་དྲོ་བ་དག་གིས་བྱས་པས་ཀྱང་སྟེ། དེ་ལྟར་གཟིར་བར་བྱེད་པ་མནར་བའི་མཆོག་ཏུ་ཕྱིན་པ་ལ་ཡང་གོ་སྐབས་ཡེ་མེད་པ་སྐབས་{{page:{number:1683,folio:300a,volume:70}}}མེད་པ་རྣམ་པར་ཁྲོ་བར་བྱེད་པ་ན་ཡང་སྤུངས་མེད་པ། གཅིན་དང་རྟུག་པའི་ཕུང་པོ་ཆེན་པོའི་ནང་དུ་བྱིང་བར་གྱུར་པ་རྣམས་ཀྱི་སྡུག་བསྔལ་ཆེན་པོ་རྣམ་པ་དུ་མ་རྣམས་ཡོད་དོ། །དེ་ལ་འདི་ནི་གཞན་གཉིས་པ་ཡིན་ཏེ། བདེ་འགྲོ་བ་རྣམས་ཀྱང་དེ་འདྲ་ན་དམྱལ་བ་དང་ཡི་དགས་དང་དུད་འགྲོ་རྣམས་ལྟ་སྨོས་ཀྱང་ཅི་དགོས། གཞན་ཡང་སྡུག་བསྔལ་གསུམ་པ་ཡོད་དེ། དེའི་རྗེས་ཐོགས་ལ་གལ་ཏེ་མངལ་ནས་འབྱུང་བར་འགྱུར་བ་ན་མའི་སྐྱེ་གནས་ཀྱི་བུག་པའི་ཟུར་མ་མིག་ནས་གཟིར་བར་གྱུར་པ་ནི། ཇི་ལྟར་བུ་རམ་གྱི་ཤིང་འཁྲུལ་མིག་གི་བུ་གུ་ནས་འབྱུང་བ་ན་བཙིར་བར་གྱུར་པས་འབྱུང་བར་འགྱུར་བ་དེ་བཞིན་དུ་མངལ་གྱི་དེ་ཡང་མའི་སྐྱེ་གནས་ཀྱི་བུ་ག་ནས་ཀུན་དུ་འབྱུང་བ་ཡིན་ནོ། །དེ་ལ་འདི་ནི་མངལ་ནས་སྐྱེ་བ་སྟེ་སྡུག་བསྔལ་གཞན་ཡིན་ནོ། །དེ་དག་གི་རྗེས་ཐོགས་ལ་སྡུག་བསྔལ་བཞི་པ་ཡོད་དེ། མར་སར་པ་དང་ཆུ་ཤིང་གི་ལོ་མ་ལྟར་ཤིན་ཏུ་འཇམ་པར་གྱུར་པའི་ལུས་རབ་ཏུ་སྨིན་པ་གཞོན་ཤ་ཅན་གྱི་དཔེར་གྱུར་པའི་ལུས་དང་ལྡན་པ་རྣམས་གང་གི་ཚེ་བཙས་པ་ན་མ་མས་རྩུབ་པ་དང་རོད་རོད་པོ་དང་རྡོལ་བ་དང་མདོག་ངན་པ་དང་ལས་སུ་མི་རུང་བ་དང་རིད་པ་དང་། བར་མིག་ཅན་མཐུག་པ་དང་རྩེ་མོ་དང་སྒྲ་མི་སྙན་པ་དག་གི་ལག་པ་གཉིས་ཀྱིས་ལེན་པར་བྱེད་པ་དེའི་ཚེ་ཇི་ལྟར་མེས་སྲེག་པར་བྱེད་པའམ། རལ་གྲིས་གཏུབ་པར་བྱེད་པ་དེ་བཞིན་དུ་ཤིན་ཏུ་འཇམ་པའི་ཕྱིར་ན་འདི་ལ་ཡང་ཟུག་གཟེར་སྐྱེད་དོ། །དེའི་ལུས་ཤིན་ཏུ་འཇམ་པོར་གྱུར་པ་འདི་གལ་ཏེ་དང་པོར་གོས་འཇམ་པོ་རྣམས་བསྐོན་པར་གྱུར་ཀྱང་དེ་དག་རྣམས་ནི་ཇི་ལྟར་བསླངས་པ་དང་མཐུག་པ་དང་རྩུབ་པ་དང་རྡོལ་བ་དང་རབ་ཏུ་རྙིངས་པ་དང་བཙེམས་པ་དང་བསྐུམས་པ་རྣམས་ཀྱི་ནང་དུ་ལུས་བཅུག་པ་བཞིན་དུ་འགྱུར་རོ། །གྲང་བའི་དུས་སུ་འདི་ཡང་ཤིན་ཏུ་གྲང་བར་འགྱུར་ཏེ། བཙས་པ་ན་ཁྱིམ་གང་ཡིན་པར་ནི་གྲང་བས་ཤིན་ཏུ་ཡང་ཉེན་པར་འགྱུར་རོ། །དེ་བཞིན་དུ་ཚད་པའི་དུས་སུ་ཚད་པ་ཤིན་ཏུ་སྟོབས་ཆེ་བར་འགྱུར་ཏེ། གང་གིས་ཤིན་ཏུ་སྲེག་པར་བྱེད་པ་སྦྱིན་པ་དམན་པ་ཉིད་ཀྱི་ཕྱིར་ན་མནར་བར་འགྱུར་རོ། །ནང་དུ་ཡང་{{page:{number:1684,folio:300b,volume:70}}}བསྲེགས་པས་སྡུག་བསྔལ་གྱིས་མའི་སྐྱེ་གནས་ནས་འབྱུང་བར་འགྱུར་རོ། །འདིའི་སྦྱིན་པ་དམན་པ་ཡིན་པའི་ཕྱིར་ན་དེའི་རྗེས་ཐོགས་ལ་ཟས་ཀྱིས་སྡུག་བསྔལ་བར་འགྱུར་ཏེ། ནུ་མ་དག་གི་དང་ཟས་ཟ་བར་བྱེད་པ་ན་ཡང་སྡུག་བསྔལ་བར་འགྱུར་རོ། །རེ་ཞིག་ནུ་མ་དག་ནི་མ་ཟས་ཉུང་བར་གྱུར་པས་དེའི་ནུ་ཞོ་རྣམས་ཀྱང་ཉུང་བར་འགྱུར་ཏེ། གང་གིས་ཤིན་ཏུ་རིད་པ་དང་མདོག་ཉམས་པ་དང་མདོག་ངན་པ་དང་རྗུད་པར་གྱུར་པ་དང་རྒྱུས་པ་དང་རུས་པ་དང་པགས་པ་རྣམས་ཀྱི་ལྷག་མ་ཙམ་དུ་གྱུར་པའི་ལུས་བཀྲེས་པར་གྱུར་པ་ནད་རྣམས་འདྲེན་པར་བྱེད་པའི་ལུས་སུ་འགྱུར་རོ། །རྟག་ཏུ་རྟེན་དུ་མི་བཟོད་པའི་ལུས་སུ་འགྱུར་རོ། །དེ་ནས་དུས་གཞན་ན་ཟས་དང་སྐོམ་བག་ཙམ་ཡོད་པར་གྱུར་ན་ཡང་། དེ་དེ་ཁོ་ན་བཞིན་དུ་ཡོངས་སུ་འཛིན་པར་བྱེད་པའི་རྣམ་པར་རྟོག་པས་ཡོངས་སུ་བཅོམ་པའི་ཕྱིར་དྲི་དང་རོ་དང་རེག་བྱ་རྣམས་ཆུང་ཞིང་དམན་པ་དང་གཞན་རྣམས་ཀྱི་ཟས་ཀྱིས་ཏེ། གལ་ཏེ་ཤེད་ན་སྲོག་ཀུན་ནས་གཏོང་བའམ་ཤིན་ཏུ་རིད་པས་འཛིན་པར་འགྱུར་རོ། །དེ་ལྟར་ཡིན་པས་ཡང་གལ་ཏེ་ན་ནུ་མ་ཟས་སུ་ཟ་བར་འགྱུར་ཏེ། ཇི་ལྟ་བར་མཛེས་པ་ནི་ལུས་ལྟད་མོར་ཆེ་བས་སྲོག་འཛིན་པར་བྱེད་པ་ཡིན་ནོ། །དེ་ལྟར་འདིའི་སྦྱིན་པ་ངན་པ་ཡིན་པའི་ཕྱིར་ན་འདིའི་མ་ལུས་པ་ཀུན་ཡང་རབ་ཏུ་ཟད་པར་འགྱུར་བ་ཡིན་ནོ། །དེས་ན་ཡང་ཟས་བསོད་པར་འགྱུར་བ་རྣམས་ཀྱིས་འདིའི་གསུས་པ་ལེགས་པར་ཚིམ་པར་གྱུར་པ་ཡིན་ན་ཡང་། དེ་ལྟར་ན་ཡང་ཟས་ཀྱིས་བྱས་པའི་སྡུག་བསྔལ་ཆེན་པོར་འབྱུང་བར་འགྱུར་རོ། །དེའི་རྗེས་ཐོགས་ལ་འདིའི་སྡུག་བསྔལ་ལྔ་པ་ཡོད་པ་རྣམས་ནི་འདི་ལྟ་སྟེ། འདོད་པས་བྱས་པ་རྣམས་སོ། །དེ་དེ་ལྟར་ཟས་ཀྱིས་བྱས་པའི་སྡུག་བསྔལ་རྣམས་ཀྱིས་གཟིར་བར་གྱུར་པ་ན་འདི་ལ་རྣམ་པ་སྣ་ཚོགས་པ་རྣམས་སུ་རྒྱུ་བར་བྱ་བའི་འདོད་པ་འབྱུང་བར་འགྱུར་ཏེ། ལྟོ་བཀྲེས་པས་ཉེ་བར་བཅོམ་པ་ཡིན་པའི་ཕྱིར་རོ། །དེ་དེས་གཟིར་བར་གྱུར་པའི་ཕྱིར་གལ་ཏེ་ན་རྐུ་བར་བྱེད་དོ། །གལ་ཏེ་ན་ཕན་པ་མ་ཡིན་པའི་ལས་གཞན་ཅུང་ཟད་ཙམ་ཡང་བྱེད་པར་འགྱུར་ཏེ། ལྷན་ཅིག་ཏུ་{{page:{number:1685,folio:301a,volume:70}}}གནས་པ་དེ་གསོད་པར་བྱེད་པས་འཆི་བའམ་འཆི་བ་ལ་ཐུག་པའི་སྡུག་བསྔལ་ལྷག་པར་འབྱུང་བར་འགྱུར་རོ། །སྡུག་བསྔལ་འདི་དག་རྣམས་ཐམས་ཅད་ཀྱི་ཡང་རྩེ་མོར་ཕྱིན་པར་སྡུག་བསྔལ་ནི་འདི་ལྟ་སྟེ། བཀྲེས་པ་དང་སྐོམ་པས་བྱས་པའི་སྡུག་བསྔལ་ལོ། །དེ་ལ་དུས་དེའི་ཚེ་ན་མུ་སུ་ལུན་དྷ་དེས་འཐབ་བྲལ་བ་དེ་དག་རྣམས་ལ་ཚིགས་སུ་བཅད་པ་བརྗོད་པ། ཇི་ལྟར། ཕལ་ཆེར་འཁོར་བའི་སྡུག་བསྔལ་ལ། །བཀྲེས་པའི་སྡུག་དང་མཚུངས་མེད་པ། །གང་གིས་སེམས་ཅན་འདི་དག་གཟིར། །མི་དགེའི་བདག་ཉིད་བྱས་པ་ལས། །རང་གི་ལུས་ལས་ལངས་པའི་མེ། །བཀྲེས་པ་ཞེས་ནི་མངོན་པར་བརྗོད། །རྣམ་རྟོག་མེས་ནི་ལྗོན་ཤིང་བཞིན། །འཇིག་རྟེན་གསུམ་གྱི་ལྷག་མ་སྲེག །འཇིག་རྟེན་གཞན་དུ་མེ་འདི་ནི། །འགྲོ་ཞིང་རྗེས་སུ་འགྲོ་བར་འགྱུར། །བསྐལ་པ་བརྒྱ་ཡི་བར་དུ་ཡང་། །འཆི་བར་གྱུར་པ་མཐོང་བ་མེད། །གང་ཡང་བྱིས་རྣམས་མི་དགེ་བྱེད། །གང་ཡང་འགྲོ་བ་ངན་སོང་དུ། །དེ་ནི་ཟས་རྣམས་དག་གི་ནི། །གཞི་ལས་ཡིན་པར་མཁས་རྣམས་བརྗོད། །ལྟོགས་པའི་འབྲས་བུ་ཇི་བཞིན་དུ། །མི་ནི་རང་དོན་ལ་བརྩོན་མིན། །ཁམས་གསུམ་མ་ལུས་འདི་དག་རྣམས། །ཟས་ཀྱི་དབང་གིས་འཇུག་པ་ཡིན། །དེ་དག་གང་ཕྱིར་རྣམ་སྣ་ཚོགས། །འཇིག་རྟེན་འདི་དག་མི་ལས་བྱུང་། །སྲིད་གསུམ་ཆུ་བོ་དེ་ཐམས་ཅད། །ཟས་དོན་གཉེར་བ་བྱེད་ལས་ཡིན། །དེ་ལྟར་མུ་སུ་ལུན་དྷ་དེས་རང་བཞིན་གྱི་ལྷ་དེ་དག་རྣམས་ལ་རྗོད་པར་བྱེད་དོ། །གཞན་ཡང་ལྷ་དག་མིའི་འཇིག་རྟེན་དུ་མི་རྣམས་ཀྱི་སྡུག་བསྔལ་གང་དག་ཅེ་ན། འདི་ལྟ་སྟེ་མི་སྡུག་པ་དང་ཕྲད་པ་ཞེས་བྱ་བའོ། །དེ་ལ་དྲུག་པོ་འདི་དག་རྣམས་ནི་མི་སྡུག་པ་དང་ཀུན་དུ་ཕྲད་པ་ཡིན་ནོ། །དེ་ལ་དེ་དག་རྣམས་ཀྱང་གང་ཞེ་ན། འདི་ལྟ་སྟེ་མིག་གིས་གཟུགས་རྣམས་གང་དག་མཐོང་བ་ནས་མཛའ་བོ་མ་ཡིན་པ་ལ་སོགས་པ་དེ་དག་རྣམས་ནི་འདོད་པ་མ་ཡིན་པ་དང་སྡུག་པ་མ་ཡིན་པ་རྣམས་མཐོང་བ་ཡིན་ནོ། །གཟུགས་འདི་མཐོང་བར་གྱུར་པ་ལས་ཀྱང་ཡིད་ཀྱི་རྗེས་སུ་མི་འཐུན་ཞིང་དང་བ་མ་ཡིན་པར་འགྱུར་རོ། །{{page:{number:1686,folio:301b,volume:70}}}སེམས་དང་སེམས་ལས་བྱུང་བ་རྣམས་རྙོག་པ་ཅན་དུ་བྱས་པ་ལས་ཀྱང་འཇིགས་པ་དང་བཅས་པར་འགྱུར་བ་དང་། ཉེ་བར་འཚེ་བ་དང་བཅས་པའི་སྡུག་བསྔལ་རྣམས་སེམས་དང་སེམས་ལས་བྱུང་བ་རྣམས་ལ་སྐྱེད་པར་བྱེད་དོ། །དེ་ལ་གཟུགས་ཀྱི་ཚོགས་དེ་དག་རྣམས་ཀུན་ལ་དང་པོར་འདི་འཇུག་པར་འགྱུར་བ་ནི། འདི་ལྟ་སྟེ་དགྲ་བོ་དང་ཕྲད་པའམ་སྡིག་པའི་གྲོགས་པོའི་སྐྱེས་བུ་དང་ཕྲད་པའོ། །དེ་བཞིན་དུ་རྣ་བས་ཀྱང་སྒྲ་རྣམས་ཐོས་པ་ན་མི་ཕན་པ་དང་མི་སྡུག་པ་དང་ཡིད་དུ་མི་འོང་ཞིང་རྗེས་སུ་མི་འཐུན་པ་རྣམས་འདི་ལ་སྐྱེད་པར་བྱེད་པ་དང་། ཡིད་ཀྱི་རྒྱུན་ཀྱང་རྙོག་པ་ཅན་དུ་བྱེད་པ་འདི་ནི་མི་སྡུག་པ་དང་ཕྲད་པའི་སྡུག་བསྔལ་གཞན་ཡིན་ནོ། །དེ་ལ་མི་འཐུན་པའི་སྒྲ་རྣམས་ཀྱི་ཕུལ་དུ་ཕྱིན་པ་ནི་འདི་ཡིན་ཏེ། འདི་ལྟར་དམ་པ་མ་ཡིན་པའི་ཆོས་སྒྲོགས་པ་ན་ཡང་དེ་ཉན་པར་བྱེད་པའོ། །འདི་ཐོས་ནས་ལུས་ཞིག་པ་ན་ཡང་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །གང་ཡང་གཞན་ཅུང་ཟད་སྒྲ་མི་སྙན་པ་དང་མི་སྡུག་པ་དང་མི་འཐུན་པ་དང་ཀུན་ནས་ཉོན་མོངས་པ་ཅན་རྣམས་གང་དག་ཐོས་ནས་འདི་དག་རྣམས་ཀྱི་ཡིད་མི་བདེ་བ་སྐྱེད་པར་བྱེད་པ་དང་། སེམས་ཀྱི་རྒྱུད་ཀྱང་རྙོག་པ་ཅན་དུ་བྱེད་པར་འགྱུར་བ་དང་། མི་འདོད་པ་མི་སྡུག་པ་ཡིད་དུ་མི་འོང་བ་འདི་ནི་མིའི་འཇིག་རྟེན་པའི་མི་རྣམས་ཀྱི་མི་སྡུག་པ་དང་ཕྲད་པ་ལས་སྐྱེས་པའི་སྡུག་བསྔལ་ཞེས་བརྗོད་དོ། །ལྷ་དག་གང་མི་རྣམས་ཀྱི་མིའི་འཇིག་རྟེན་དུ་མི་འཐུན་པ་དང་ཕྲད་པ་ལས་སྐྱེས་པའི་སྡུག་བསྔལ་གསུམ་པ་གཞན་གང་ཞེ་ན། འདི་ལྟ་སྟེ་སྣས་ཇི་སྲིད་དུ་དྲི་རྣམས་སྣོམ་པར་བྱེད་པ་ན་མི་འདོད་པ། མི་སྡུག་པ། ཡིད་དུ་མི་འོང་བ་རྣམས་དང་། གང་ཡང་འདིས་བསྣམས་པར་གྱུར་པས་སེམས་ཀྱི་རྒྱུད་རྙོག་པ་ཅན་དུ་སྐྱེད་པར་བྱེད་པ་དང་། ཡང་ཡིད་ཀྱི་རྗེས་སུ་མི་འཐུན་པར་གྱུར་པ་གང་གིས་འདི་ཀུན་ནས་ཉོན་མོངས་པ་ཅན་གྱི་སྡུག་བསྔལ་རྣམས་སྐྱེད་པར་བྱེད་པའོ། །ཀྱེ་ཧོ་ལྷ་དག་དེ་ལ་འདི་ནི་མི་རྣམས་ཀྱི་མིའི་འཇིག་རྟེན་ན་མི་སྡུག་པ་དང་ཕྲད་པ་རྣམས་ཀྱི་ཕུལ་དུ་ཕྱིན་པ་ཡིན་ཏེ། དགེ་ལེགས་སུ་གྱུར་པའི་སྐྱེས་བུ་གཞན་དག་གང་ཡང་རུང་བ་རྣམས་ཀྱིས་ཆོས་{{page:{number:1687,folio:302a,volume:70}}}ལ་མཆོད་པར་བྱ་བའི་རྒྱུ་མཚན་དུའམ་དགེ་འདུན་ལ་ཡང་རུང་སྟེ། བདུག་སྤོས་ཕུལ་བར་གྱུར་པ་ལས་བློ་གྲོས་དམན་པར་གྱུར་པ་དང་ཡིད་མོང་རྟུལ་བར་གྱུར་པ་གང་དག་གིས་ཇི་ལྟར་འགྲོ་བར་གྱུར་པ་ནའམ་འདུག་པར་གྱུར་པ་ན་ཡང་རུང་སྟེ། འདུན་པའི་འདོད་ཆགས་སྔོན་དུ་འགྲོ་བས་དང་། མངོན་པར་གཙེ་བ་སྔོན་དུ་འགྲོ་བས་དང་། གུས་པ་མེད་པ་སྔོན་དུ་བཏང་བས་དང་། ཐུལ་འོག་ཏུ་འཇུག་པ་སྔོན་དུ་བཏང་བས་ཀྱང་རུང་སྟེ། ཀུན་ནས་ཆགས་པ་སྣ་ཕྱོགས་སུ་བཏང་བས་དེ་ཡང་སྣོམ་པར་བྱེད་དོ། །དེའི་རྒྱུ་ལས་ལུས་ཞིག་པར་གྱུར་ནས་ངན་སོང་ལོག་པར་ལྟུང་བར་དམྱལ་བར་སྐྱེའོ། །སྐྱེས་བུ་ངན་པ་རྣམས་སྣའི་རྒྱུ་དང་སྣ་དང་ཀུན་དུ་འབྲེལ་པ་ལས་མི་དགེ་བའི་བློ་དང་ལྡན་པ་རྣམས་ནི་ལུས་ཞིག་པར་གྱུར་པ་དང་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །ཀྱེ་ལྷ་དག་འདི་ནི་མི་རྣམས་ཀྱི་མིའི་འཇིག་རྟེན་ན་མི་སྡུག་པ་རྣམས་དང་ཕྲད་པ་ལས་ཀུན་དུ་སྐྱེས་པའི་སྡུག་བསྔལ་ཞེས་བརྗོད་དོ། །གཞན་ཡང་མི་སྡུག་པ་དང་ཕྲད་པ་ལས་སྐྱེས་པའི་ཤིན་ཏུ་སྡུག་བསྔལ་བ་རྣམས་ཡོད་དོ། །དེ་ཡང་གང་ཞེ་ན། འདི་ལྟ་སྟེ་མི་རྣམས་ཀྱི་མིའི་འཇིག་རྟེན་ན་བློ་གྲོས་ངན་པ་དང་ལྡན་པའི་སྐྱེས་བུ་ངན་པ་རྣམས་རོའི་དོན་དུ་ཉེས་པ་བྱེད་པའི་ལས་རྣམས་བྱེད་པ་རྣམས་ཡིན་ལ། གང་དག་གི་རྒྱུས་ལུས་ཞིག་པ་ན་ངན་སོང་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །གང་ཡང་དགེ་སྦྱོང་མ་ཡིན་པར་དགེ་སྦྱོང་གི་ཆ་བྱད་འཛིན་པ་ནང་རུལ་པར་གྱུར་པ་ཐོས་པ་དང་མི་ལྡན་པ་དུང་གི་སྒྲ་དང་མཚུངས་པར་སྤྱོད་པ་རྣམས། དགེ་འདུན་གྱི་ནང་དུ་ཞུགས་པར་གྱུར་པའམ་སྦྱིན་བདག་གི་ཁྱིམ་དུ་སོང་བར་གྱུར་པ་ན་ཡང་རུང་སྟེ། ལྕེ་དང་རབ་ཏུ་འབྲེལ་བ་དང་དེ་ལ་སོང་བའི་བློས་དགེ་སློང་གི་ཆ་བྱད་འཛིན་པས་རོ་དག་མྱོང་བར་བྱེད་པ་ནི། རྒྱུ་དེ་དང་རྐྱེན་དེ་དག་གིས་ལུས་ཞིག་པ་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །གང་ཡང་ལེ་ལོ་ཅན་གྱི་དགེ་སློང་གཞན་རྣམས་ནི་བསམ་གཏན་གྱིས་བསམ་གཏན་དུ་བྱེད་པའི་བྱ་བ་ཡོངས་སུ་བཏང་ནས། ཡིད་དེ་ལ་སོང་བ་དང་རང་གི་འདུན་{{page:{number:1688,folio:302b,volume:70}}}པའི་འདོད་ཆགས་སྔོན་དུ་འགྲོ་བས་ཟས་ཀྱི་དོན་དུ་གནས་ན་གནས་རྣམས་སུ་ཉེ་བར་འགྲོ་བར་བྱེད་དོ། །རྒྱུ་དེ་ལས་ལེ་ལོ་ཅན་དེ་ལུས་ཞིག་པ་ན་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །ཀྱེ་ཡེའི་ལྷ་དག་དེ་ལ་འདི་ནི་མིའི་འཇིག་རྟེན་དུ་མི་རྣམས་ལ་ལྕེ་རོ་དང་ཀུན་དུ་འབྲེལ་པའི་མི་སྡུག་པ་དང་ཕྲད་པ་ལས་བྱུང་བའི་སྡུག་བསྔལ་ཡིན་ནོ། །གཞན་ཡང་ཀྱེ་ལྷ་དག་མི་རྣམས་ཕན་པ་འདོད་པས་བྱས་པའི་མིའི་འཇིག་རྟེན་དུ་མི་སྡུག་པ་དང་ཕྲད་པ་ལས་བྱུང་བའི་སྡུག་བསྔལ་གང་ཞེ་ན། དེ་འདི་ལྟ་སྟེ་ལུས་ཀྱིས་རེག་བྱ་ལ་རེག་པར་བྱེད་དེ། དེ་དང་རབ་ཏུ་འབྲེལ་བའི་བློར་གྱུར་པ་དགེ་བ་རྣམས་སེམས་པར་མི་བྱེད་དོ། །ཆོས་ཀྱིས་ལམ་དུ་ངེས་པར་འཇུག་པར་མི་བྱེད་དོ། །བློ་མཉམ་པར་བཞག་པར་མི་འགྱུར་རོ། །འདི་ནི་སྐྱེས་བུ་ངན་པ་ཡུལ་ངན་པ་དང་རབ་ཏུ་འབྲེལ་བའི་བློ་དང་ལྡན་པ་ཞེས་བརྗོད་དེ། ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །ཀྱེ་ལྷ་དག་འདི་ནི་མི་རྣམས་ལ་མིའི་འཇིག་རྟེན་དུ་མི་སྡུག་པ་དང་ཀུན་ནས་ཕྲད་པའི་སྡུག་བསྔལ་ཞེས་བརྗོད་དོ། །ཀྱེ་ཡེའི་ལྷ་དག་གཞན་ཡང་མི་རྣམས་ལ་མིའི་འཇིག་རྟེན་དུ་མི་སྡུག་པ་དང་ཀུན་ནས་ཕྲད་པ་ལས་སྐྱེས་པའི་སྡུག་བསྔལ་རྣམས་གང་ཞེ་ན། འདི་ལྟ་སྟེ་གང་འགའ་ཞིག་བློ་གཡོ་བ་དང་བློ་རྣམ་པར་གནས་པ་མེད་པ་དང་གཅིག་ཏུ་མ་ངེས་པའི་བློ་དང་བློ་རྣམ་པར་གཡེངས་པར་གྱུར་པས་རྟག་ཏུ་ཡང་ཆོས་ངན་པ་ཡིད་ཀྱིས་སེམས་པར་བྱེད་པ་ཡིན་ནོ། །གལ་ཏེ་ཆོས་ལ་དགའ་བ་དང་དགེ་བ་སྟེན་པར་བྱེད་པ་དང་བདག་ལ་ཕན་པར་བྱེད་པ་མ་ཡིན་པ་དེ་དག་ནི། གང་དག་གི་རྒྱུས་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བར་སྐྱེ་བར་འགྱུར་རོ། །ཀྭའི་ལྷ་དག་འདི་ནི་མི་རྣམས་ཀྱི་མིའི་འཇིག་རྟེན་ན་མི་སྡུག་པ་དང་ཀུན་ཏུ་ཕྲད་པ་ལས་སྐྱེས་པའི་སྡུག་བསྔལ་ཞེས་བརྗོད་དོ། །རིགས་དུ་མ་དང་ཚུལ་ལུགས་དུ་མར་རྣམ་པ་སྣ་ཚོགས་པའི་སྡུག་བསྔལ་གཞན་དང་གཞན་རྣམས་ཀྱང་ཉམས་སུ་མྱོང་བར་འགྱུར་རོ། །དེ་ལ་རྣམ་པ་གསུམ་པོ་འདི་ནི་ངེས་པར་མི་སྡུག་པ་དང་ཕྲད་པ་ཡིན་ཏེ། འདི་ལྟར་སྲོག་གཅོད་པར་བྱེད་པ་མིག་གི་ཚེར་མར་གྱུར་པ་རྟག་ཏུ་མི་{{page:{number:1689,folio:303a,volume:70}}}འཐུན་པའི་དགྲ་རྣམས་དང་ལྷན་ཅིག་ཀུན་ཏུ་ཕྲད་པ་འདི་ནི་མི་སྡུག་པ་དང་ཀུན་ཏུ་ཕྲད་པ་གཅིག་ཡིན་ནོ། །གཞན་ཡང་མི་སྡུག་པ་དང་ཀུན་ཏུ་ཕྲད་པར་གྱུར་པ་ལ་འདི་ལྟ་སྟེ། སྡིག་པའི་གྲོགས་པོ་དང་ལས་ལྷན་ཅིག་སྤྱོད་པར་བྱེད་པའོ། །ངེས་པར་འདིར་མི་སྡུག་པ་དང་ཕྲད་པ་གསུམ་པ་འདི་ལྟ་སྟེ་འགྲས་པར་གྱུར་པ་ནང་དུ་སྦས་ནས་དུས་གཞན་དུ་ཀུན་ནས་འཇོམས་པར་བྱེད་པའོ། །འདི་དག་རྣམས་ནི་ངེས་པར་མི་སྡུག་པ་དང་ཕྲད་པ་གཞན་རྣམ་པ་གསུམ་ཞེས་བརྗོད་དོ། །ཀྱེའི་ལྷ་དག་དེ་དག་རྣམས་ནི་མིའི་འཇིག་རྟེན་པའི་མི་རྣམས་ཀྱི་སྡུག་བསྔལ་ཆེན་པོ་རྣམ་པ་དུ་མ་གཞན་རྣམས་ཡིན་ནོ། །གཞན་ཡང་མུ་སུ་ལུན་དྷ་དེས་སྡུག་བསྔལ་ལས་ལྷ་དེ་དག་རྣམས་ཀྱི་ཡིད་སྐྱོ་བ་བསྐྱེད་པར་བྱ་བའི་དོན་དུ་སྟོན་པར་བྱེད་པ་ལས། འདི་ལྟ་སྟེ་སྡུག་པ་དང་བྲལ་བའོ། །སྡུག་པ་ཞེས་བྱ་བའི་མིང་ཡང་གང་དག་གིས་འཇིག་རྟེན་གཉིས་སུ་ཕན་པར་བྱེད་པ་ཡིན་ནོ། །རྟག་ཏུ་ཕན་པར་འདོད་པའི་དགེ་བའི་གྲོགས་པོ་དེ་དང་ལྷན་ཅིག་ཏུ་བྲལ་བར་གྱུར་པའོ། །དེ་ལ་འདི་ནི་སྡུག་བསྔལ་ཆེན་པོ་ཡིན་ནོ། །ཡང་དེ་མ་དང་ཕ་དང་སྤུན་དང་སྲིང་མོ་དང་བུ་དང་བུ་མོ་དང་འབྲེལ་པ་རྣམས་དང་གཞན་ཡང་སྲེད་པའི་གནས་སུ་གྱུར་པ་རྣམས་ཀྱེ་མ་གནོད་པར་བྱེད་པ་ཚ་བ་རྩུབ་པ། མཚོན་ཆ་དང་མེར་ལྷུང་བ་ལས་ལྷག་པར་སེམས་སྲེག་པ་སྐྱེ་བར་འགྱུར་རོ། །འདི་དག་ནི་སྡུག་པ་རྣམས་དང་བྲལ་བ་ལས་གྱུར་པའི་སྡུག་བསྔལ་ཞེས་བརྗོད་དོ། །གཞན་ཡང་འཐབ་བྲལ་བའི་མངའ་བདག་དེས་ལྷ་དེ་དག་རྣམས་ལ་ཕན་པར་བྱ་བའི་དོན་དུ་ཆོས་སྟོན་པར་བྱེད་པ་ནི། འདི་ལྟ་སྟེ་གྲང་བ་དང་ཚ་བ་གཉིས་པོ་དག་གིས་སྡུག་བསྔལ་ལོ། །གཞན་ཡང་འཐབ་བྲལ་གྱི་བདག་པོ་དེས་ལྷ་དེ་དག་རྣམས་ཉིད་ལ་མངོན་པར་བརྗོད་པ། ལྷ་དག་མི་རྣམས་ཀྱི་མིའི་འཇིག་རྟེན་འདི་ན་སྡུག་བསྔལ་དེ་དག་རྣམས་གང་དག་ཅེ་ན། འདི་ལྟ་སྟེ་གྲང་བ་དང་ཚ་བ་ལ་སོགས་པ་གཉིས་དག་གིས་སྡུག་བསྔལ་ལོ། །དེ་ལ་ཤིན་ཏུ་སྟེན་པས་ཀྱང་སྟེ། ལྷ་དག་གྲང་བ་ཧ་ཅང་སྟེན་པར་བྱེད་པའི་མི་རྣམས་ནི་མིའི་འཇིག་རྟེན་དུ་སྡུག་བསྔལ་དེ་ལ་ཡང་ལོངས་སྤྱད་ནས་གང་ཡང་ཚ་བ་རྣམས་ལ་སྟེན་པར་བྱེད་པས། མིའི་འཇིག་རྟེན་པ་རྣམས་དེ་ལས་ཀྱང་སྡུག་བསྔལ་བར་{{page:{number:1690,folio:303b,volume:70}}}འགྱུར་རོ། །དེ་བཞིན་དུ་ཁ་ཟས་ཧ་ཅང་བསྟེན་པས་ཀྱང་སྡུག་བསྔལ་བར་འགྱུར་རོ། །དུས་ཡུན་རིང་དུ་འདུག་པ་བསྟེན་པས་ཀྱང་སྡུག་བསྔལ་ལོ། །དུས་རིང་དུ་ལངས་པ་དང་འགྲོ་བ་ཡང་སྡུག་བསྔལ་ཉིད་དོ། །དེ་བཞིན་དུ་བཏུང་བ་ཤིན་ཏུ་བསྟེན་པའི་སྡུག་བསྔལ་དང་། རྨི་ལམ་གྱི་སྡུག་བསྔལ་ཉིད་དང་མཚན་མོ་མལ་སྟན་ལ་གཞོགས་ངོས་གཅིག་གིས་སྟན་ལ་ཉལ་བས་ཀྱང་ཤིན་ཏུ་སྡུག་བསྔལ་བར་འགྱུར་རོ། །དེ་བཞིན་དུ་གཞོགས་གཉིས་པས་ཀྱང་ཤིན་ཏུ་དུས་རིང་དུ་ཉལ་བར་གྱུར་ན་ཤིན་ཏུ་སྡུག་བསྔལ་བ་སྐྱེ་བར་འགྱུར་རོ། །གཉིས་གཉིས་ལས་སྐྱེས་པའི་བདེ་བ་ལྟར་སྣང་བ་རྣམས་ཀྱིས་མི་རྣམས་མིའི་འཇིག་རྟེན་དུ་བསླུས་པའི་ཕྱིར་ན་སེམས་ཅན་རྣམས་ལེགས་པར་བྱ་བའི་ལས་རྣམས་ནི་མི་བྱེད་དོ། །བདེ་བས་ཤིན་ཏུ་རྣམ་པར་བཅོམ་པ་དེས་དམྱལ་བར་རྒྱུག་པར་འགྱུར་རོ། །ལྷ་དག་མི་རྣམས་ཀྱི་མིའི་འཇིག་རྟེན་ན་ཤིན་ཏུ་སྡུག་བསྔལ་བ་དེ་ཡང་བདེ་བའི་གཟུགས་བརྙན་གྱི་སྡུག་བསྔལ་བ་རྣམས་ཡིན་ནོ། །ལྷ་རྣམས་དེ་བཞིན་དུ་མ་གྱུར་ཅིག་ཅེས་ཕན་པར་བྱ་བའི་དོན་དུ་དེ་ལྟར་མུ་སུ་ལུན་དྷ་དེས་འཐབ་བྲལ་གྱི་ལྷ་རྣམས་ལ་ཆོས་སྟོན་པར་བྱེད་དེ་མིའི་འཇིག་རྟེན་དེ་ལ་སྐྱེས་པ་རྣམས་ཀྱི་བདེ་བ་ཇི་ལྟ་བ་བཞིན་དུ་བདག་ཅག་རྣམས་ཀྱི་བདེ་བ་ཡང་འགྱུར་བ་དེ་དགག་པར་བྱ་བའི་དོན་དང་། དེ་དག་ལ་སྐྱོ་བ་བསྐྱེད་པར་བྱ་བའི་དོན་དུ་འཁོར་བ་ལས་ཁ་ཕྱིར་ཕྱོགས་པར་འགྱུར་བའི་ཆོས་སྟོན་པར་བྱེད་དོ། །འཐབ་བྲལ་གྱི་བདག་པོ་དེ་འཁོར་བ་ལས་ཁ་ཕྱིར་ཕྱོགས་པས་ཕན་པར་བྱ་བའི་དོན་དུ་བག་མེད་པས་བག་མེད་པ་རྣམས་འདུལ་བར་བྱ་བའི་ཕྱིར་རོ། །གཞན་ཡང་འཐབ་བྲལ་གྱི་བདག་པོ་དེ་ལྷ་དེ་དག་རྣམས་ཉིད་ལ་མི་རྣམས་ཀྱི་སྡུག་བསྔལ་གཞན་དག་སྟོན་པར་བྱེད་དོ། །ཇི་ལྟར་མི་རྣམས་ཀྱི་མིའི་འཇིག་རྟེན་དུ་ནད་རྣམས་འབྱུང་བར་འགྱུར་བ་དེ་ལ། རྣམ་པ་དུ་མ་དང་རྣམ་པར་རྟོག་པ་མང་པོ་དང་ཀུན་ནས་སློང་བ་དུ་མ་རྣམས་ཀྱིས་རིམས་ནད་དང་ཤིན་ཏུ་འཁྲུ་བ་དང་དབུགས་མི་བདེ་བ་དང་གློ་ལུ་བ་ལ་སོགས་པའི་ནད་རྣམས་ཏེ། ནད་བཞི་བརྒྱ་རྩ་བཞིར་འགྱུར་བ་ཡིན་ནོ། །གཉིས་གཉིས་ཀྱི་སྡུག་བསྔལ་གང་དག་གིས་མངོན་པར་བཅོམ་པར་གྱུར་པའི་སེམས་ཅན་རྣམས་ནི་ཕྱི་ནས་ཡང་ནད་ཀྱིས་ཉེ་བར་{{page:{number:1691,folio:304a,volume:70}}}འཇོམས་པར་འགྱུར་རོ། །དེ་ནས་གཞན་ཡང་གང་དག་དེའི་རྗེས་ཐོགས་ལ་མི་རྣམས་མིའི་འཇིག་རྟེན་དུ་གང་གིས་འཇོམས་པར་བྱེད་པ་དེ་ལ་ཡང་འདི་ནི་ལུས་ཀྱི་ནད་ཅེས་བརྗོད་དོ། །མི་རྣམས་ཀྱང་ཕལ་ཆེར་མྱ་ངན་དང་ཡིད་མི་བདེ་བ་ལ་སོགས་པ་རྣམས་ནི་མི་རྣམས་ཀྱི་ནད་ཡིན་ཏེ། འཇིག་རྟེན་པས་ཀྱང་དེ་སྐད་ཅེས་བརྗོད་དོ། །གཞན་ཡང་མུ་སུ་ལུན་དྷ་དེས་ལྷ་དེ་དག་རྣམས་ཉིད་ལ་ཕན་པར་བྱ་བའི་དོན་དུ་ཆོས་སྟོན་པར་བྱེད་པ་ནི། འཁོར་བ་བྲི་བར་བྱ་བའི་དོན་དུ་དང་མིའི་འཇིག་རྟེན་རྣམས་སྡུག་བསྔལ་གྱིས་ཀུན་ཏུ་འབར་བར་སྟོན་པར་བྱེད་པ་ལ། འདི་ལྟ་སྟེ་གཞན་གྱི་དབང་དུ་གྱུར་པ་ཉིད་ཅེས་བྱ་བ་ནི་མིའི་འཇིག་རྟེན་ན་མི་རྣམས་ཀྱི་སྡུག་བསྔལ་ཡིན་ནོ། །ཀྭའི་ལྷ་རྣམས་མིའི་འཇིག་རྟེན་འདི་ན་སྐྱེ་བ་མཉམ་པར་གྱུར་ཅིང་རིགས་མཚུངས་པ་དང་དབང་པོ་རྣམས་མཚུངས་པ་དང་ན་ཚོད་མཚུངས་པ་དང་དཔའ་བརྟན་མཚུངས་པར་གྱུར་པ་རྣམས་ཀྱང་ལས་དམན་པར་གྱུར་པས་གཞན་གྱི་དབང་ཉིད་དུ་ཉེ་བར་འགྱུར་རོ། །དེ་ཉིན་མོ་དང་མཚན་མོ་མེད་པར་རང་དབང་དུ་འགྱུར་བ་མ་ཡིན་ནོ། །རྟག་པར་ཡང་ཤིན་ཏུ་སྡུག་བསྔལ་གྱི་ཁུར་ཁྱེར་བར་བྱེད་དོ། །འདི་ནི་གཞན་གྱི་དབང་གིས་སྡུག་བསྔལ་བ་ཡིན་ནོ། །གཞན་ཡང་ཆེས་བཟོད་པར་དཀའ་བ་གཞན་གྱི་དབང་དུ་གྱུར་པའི་སྡུག་བསྔལ་རྣམས་ནི་རིགས་དང་གཟུགས་དང་བརྩོན་འགྲུས་དང་སྤྲོ་བ་རྣམས་དང་རིག་པ་དང་ཤེས་པ་དང་རྣམ་པར་ཤེས་པ་རྣམས་ཀྱང་ཕུན་སུམ་ཚོགས་པར་གྱུར་པ་གང་ཞིག་དབུལ་བར་གྱུར་པས་ཟིལ་གྱིས་མནན་པའི་ཕྱིར་ན་རིམ་པ་རྣམས་ཐམས་ཅད་ཀྱིས་དམན་པ་རྣམས་ཀྱི་བྲན་གྱི་དངོས་པོར་འགྱུར་རོ། །གཞན་ཡང་མུ་སུ་ལུན་དྷ་དེས་ལྷ་དེ་དག་རྣམས་ཀྱི་ལས་དམན་པ་ཡིན་པའི་ཕྱིར་དང་། སྦྱིན་པ་སྤངས་པ་ཡིན་པའི་ཕྱིར་ཡང་སྟེ། འཐབ་བྲལ་ན་སྤྱོད་པ་རྣམས་ན་ཐུལ་འོག་ཏུ་གཞུག་པའི་གླགས་ཐོད་པ་ཡིན་ལ། ཉིན་མོ་དང་མཚན་མོ་རང་དབང་ཅན་དུ་ནི་འགྱུར་རོ། །སྦྱིན་པའི་སྟོབས་དམན་པར་གྱུར་པ་རྣམས་ནི་རྟག་ཏུ་ཡང་སྡུག་ཕོངས་སུ་གྱུར་ནས་ལག་པ་དང་རྐང་པ་དག་རྣམ་པར་རྡོལ་བ་ཟད་ཅིང་རྡོལ་ལ་རྙིང་པ་དྲི་མ་ཅན་གྱི་གོས་གྱོན་པ་རྟག་པར་ཡང་ལྟོགས་པ་དང་སྐོམ་པས་ཉེ་བར་བཅོམ་པ་གྲང་བ་དང་{{page:{number:1692,folio:304b,volume:70}}}ཚ་བའི་སྡུག་བསྔལ་གྱི་ཁུར་ཁྱེར་བ་བྱེད་དོ། །དེ་ལ་རྣམ་པ་དུ་མར་བཟོད་དཀའ་བ་འདི་དག་རྣམས་ནི་གཞན་གྱི་དབང་དུ་གྱུར་པའི་སྡུག་བསྔལ་ཡིན་ཏེ། ཉིན་མོ་དང་མཚན་མོ་མེད་པར་ཡང་ཉེ་བར་དགའ་བ་མ་ཡིན་ནོ། །དེ་བཞིན་དུ་གཞན་དག་རིགས་དང་གཟུགས་དང་ན་ཚོད་དང་སྤྲོ་བ་དང་ཕ་རོལ་གནོན་པ་ལ་སོགས་པ་རྣམས་དམན་པ་ལ་ཚུལ་ཐམས་ཅད་ཀྱིས་ཀྱང་རིགས་དང་གཟུགས་དང་ཤེས་པ་དང་རྣམ་པར་ཤེས་པ་ཆེས་ལྷག་པ་རྣམས་རྗེས་སུ་སྟེན་པར་བྱེད་དོ། །དེ་ཐམས་ཅད་དུ་ངང་ཚུལ་ཐམས་ཅད་ཀྱིས་ཀྱང་ཟིལ་གྱིས་གནོན་ཏེ། དབུལ་བ་དང་ལས་ཀྱིས་ཐོ་བཙམས་པའི་ཕྱིར་ན་སྡུག་བསྔལ་གྱི་མཆོག་རྣམས་ཁྱེར་བར་བྱེད་དོ། །དེ་ལ་འདི་དག་ནི་ལྷ་དང་མི་རྣམས་ཀྱི་སྡུག་བསྔལ་གྱི་མཆོག་གཞན་ཡིན་ནོ། །གཞན་ཡང་གཞན་གྱི་དབང་དུ་གྱུར་པའི་སྡུག་བསྔལ་རྣམས་ནི་ཇི་ལྟར་དབུལ་ཕོངས་ཀྱིས་མངོན་པར་གཙེས་པའི་སྐྱེས་བུ་ཆོས་བྱེད་པ་རྣམས་ཀྱང་སྡིག་པ་བྱེད་པ་ལ་ཉེ་བར་སྟེན་པར་བྱེད་དོ། །དེ་ཞབས་འབྲིང་གི་དོན་དུ་དེ་དང་སྟེན་གྲོགས་བྱས་པས་དེ་ཁོ་ན་བཞིན་དུ་འགྱུར་ཏེ། མི་འདོད་པ་མི་སྡུག་པ་ཡིད་དུ་མི་འོང་བའི་སྡིག་པ་རྣམས་རྗེ་དཔོན་གྱི་དབང་གིས་དེ་ཁོ་ན་བཞིན་དུ་ལས་རྣམས་བྱེད་དོ། །དེ་དག་ནི་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །དེ་ལ་ཡང་འཇིག་རྟེན་གཉིས་སླུ་བར་བྱེད་པ་ཤིན་ཏུ་ཡང་མི་དགེ་བར་གྱུར་པ་ནི་གཞན་གྱི་དབང་དུ་གྱུར་པའི་སྡུག་བསྔལ་ཡིན་ནོ། །ཀྭའི་ལྷ་དག་གཞན་ཡང་མི་རྣམས་ལ་མིའི་འཇིག་རྟེན་རྣམས་སུ་ཤིན་ཏུ་བཟོད་པར་དཀའ་བའི་ཆེས་སྡུག་བསྔལ་བར་གྱུར་པ་རྣམས་ནི་འདི་ལྟ་སྟེ། ཚོལ་ཁྲོའི་སྡུག་བསྔལ་རྣམས་སོ། །ཀུན་ཏུ་ཚོལ་བ་ཞེས་བྱ་བའི་སྡུག་བསྔལ་དེ་རྣམ་པ་དུ་མ་རྣམས་ཡོད་པ་ལ་འདི་ལྟ་སྟེ། རྫས་རྣམས་ཀྱི་དོན་དུ་རྒྱ་མཚོ་དང་གཡང་ས་དང་གཡུལ་འགྱེད་པ་རྣམས་ལ་འཇུག་པར་བྱེད་པ་དང་། དགོས་པ་དང་རྒྱུ་མཚན་གྱི་དབང་གིས་གཞན་རྣམས་དང་ཀུན་ནས་འབྲེལ་བྱེད་པ་དང་། དམན་པ་རྣམས་ཀྱི་ཞབས་འབྲིང་བྱེད་པ་དང་། ཞིང་གི་ལས་དང་། ཚོང་བྱེད་པ་དང་། བ་ལང་གི་འཚོ་སྐྱོང་དང་། བྱེས་ན་གནས་པ་དང་། གཞན་གྱི་དབང་དུ་འགྱུར་བ་དང་། {{page:{number:1693,folio:305a,volume:70}}}རིའི་མཆོག་ལ་ཀུན་ཏུ་འཛེག་པ་དང་བྱེས་སུ་འགྲོ་བ་དང་འགྲོ་བ་ན་གཡོག་བྱེད་པ་ལ་སོགས་པ་ཀུན་ཏུ་དུབ་པ་རྣམས། གང་ཞིག་འདི་དག་རྣམས་བྱེད་པ་དེ་དག་གི་ཚོལ་ཁྲོ་འདི་དག་རྣམས་ཐམས་ཅད་ཕལ་ཆེར་ནི་ནོར་རྫས་དང་བཟའ་རྒྱུ་དང་གོས་རྣམས་ཀྱི་དོན་དུ་ཡིན་ཏེ། དབུལ་ཞིང་ཕོངས་པས་དངོས་སུ་མནར་བའི་ཕྱིར་དང་། སྲེད་པས་ཟིལ་གྱིས་མནན་པར་གྱུར་པའི་མི་རྣམས་ཀྱིས་བྱས་སོ། །དང་པོ་སྐྱེས་པར་གྱུར་པ་ནས་བཟུང་ནས་ཇི་སྲིད་དུ་འཆི་བདག་གི་སྲེད་པའི་ཞགས་པས་ཟིལ་གྱིས་མ་མནན་གྱི་བར་དུ་བྱ་བ་མ་ཡིན་པ་གཞན་རྣམས་ཀྱང་བྱེད་དོ། །དེ་གཞན་གྱི་བསམ་པ་རྗེས་སུ་ཚོལ་བ་དང་མངོན་པར་འཚེ་བ་དང་འཇལ་བ་ལ་གཡོ་བྱེད་པ་དང་ཁྱིམ་ལ་གཡོ་བྱེད་པ་དང་། ཆང་འཚོང་བ་དང་ཏིལ་འཚོང་བ་དང་མི་རིགས་པའི་སྦྱོར་བ་རྣམས་ཀྱི་སྙེད་པ་ཡུལ་འཁོར་འཇིག་པར་བྱེད་པ་དང་། རྒྱལ་སྲིད་རླག་པར་བྱེད་པའི་ཡུལ་རྣམས་འཇོམས་པར་བྱེད་པ་དང་། ཡུལ་ལྗོངས་རྣམས་འཇོམས་པ་དང་འདི་དག་དང་གཞན་ཡང་གང་དག་རྣམ་པ་སྣ་ཚོགས་པའི་བྱ་བ་མ་ཡིན་པ་རྣམས་མིའི་འཇིག་རྟེན་པའི་མི་རྣམས་ཀྱིས་བྱེད་པ་ནི་བུ་དང་བུ་མོ་དང་བགོ་བར་བྱ་བ་དང་བཟའ་བར་བྱ་བ་དང་སྐོམ་རྣམས་ཀྱི་དོན་དུ་ཡིན་ནོ། །འདི་ནི་ཡོངས་སུ་ཚོལ་བའི་སྡུག་བསྔལ་ཞེས་བརྗོད་དོ། །གང་དག་བརྒྱ་ཕྲག་སྟོང་དུ་གྱུར་པའི་རྣམ་པ་དུ་མ་རྣམས་སུ་ཡང་ལོ་སྟོང་གིས་ཀྱང་བརྗོད་པར་ཡང་སླ་བ་མ་ཡིན་ནོ། །ལྷ་དག་དེ་ལ་དེ་དག་རྣམས་ནི་མི་རྣམས་ཀྱི་སྡུག་བསྔལ་གྱི་ཕུལ་དུ་ཕྱིན་པ་ཡིན་ནོ། །དེ་ལྟར་འཐབ་བྲལ་གྱི་བདག་པོ་དེ་ལྷ་དེ་དག་རྣམས་ལ་ཕན་པར་བྱ་བའི་དོན་དུ་སྲིད་པ་ལ་ངེས་པར་སྐྱོ་བར་བྱེད་པ་དང་ངེས་པར་འབྱུང་བར་འགྱུར་བའི་ཆོས་སྟོན་པར་བྱེད་དོ། །ཇི་ལྟར་ལྷ་འདི་དག་རྣམས་ནི་མི་དག་འདོད་པའི་བློ་སྐྱེ་བར་འགྱུར་ཏེ། དེས་ན་སྲིད་པ་ལ་མངོན་པར་སྲེད་པའི་བློ་ཅན་རྣམས་ལ་ཕན་པར་བྱ་བ་གང་གི་ཕྱིར་མངོན་པར་འཇུག་པར་བྱེད་པ་ཡིན་ནོ། །དེ་ལ་རྒྱུ་མཚན་འདི་དག་གིས་མི་རྣམས་ཀྱི་ཉེ་བར་འཚོ་བ་ཐམས་ཅད་སྟོན་པར་བྱེད་པ་ཡིན་ཏེ། ཇི་ལྟར་དེ་ལ་དེ་དག་རྣམས་སུ་སྐྱེ་བར་མ་བྱེད་ཅིག །དེ་དག་རྣམས་ནི་སྡིག་པའི་ཚོལ་ཁྲོས་ཟིལ་གྱིས་མནན་པ་རྣམས་ཀྱི་ཡིན་གྱི། དེ་{{page:{number:1694,folio:305b,volume:70}}}གཅིག་པུ་མངོན་པར་དགའ་བའི་ཡིད་ནི་འབྱུང་བར་མི་འགྱུར་རོ། །རྒྱུ་དེ་དག་གིས་དམྱལ་བ་རྣམས་དང་ཡི་དགས་ཀྱི་ཡུལ་རྣམས་དང་། དུད་འགྲོ་རྣམས་སུ་ཡང་སྐྱེ་བར་འགྱུར་རོ། །དེ་ལ་སྐྱེས་པ་ན་ཡང་རྣམ་པ་སྣ་ཚོགས་པའི་སྡུག་བསྔལ་རྣམས་མྱོང་བར་འགྱུར་རོ། །གཞན་ཡང་འཐབ་བྲལ་གྱི་བདག་པོ་དེ་ཉིད་ཀྱིས་ལྷ་དེ་དག་རྣམས་ཉིད་ལ་སྡུག་བསྔལ་གཞན་དག་འཆད་པ་བྱེད་པ་ནི། འདི་ལྟ་སྟེ། ཀྱེ་ཧེ་ལྷ་དག་མི་རྣམས་ཀྱི་མིའི་འཇིག་རྟེན་ན་སྡུག་བསྔལ་གཞན་རྣམས་ལས་སྡུག་བསྔལ་དུ་གྱུར་པའོ། །འདི་ལྟ་སྟེ་སྡིག་པའི་གྲོགས་པོ་ལ་སྟེན་པ་ཞེས་བྱ་བ་སྐྱེས་བུ་ངན་པ་རྣམས་ཀྱིས་བྱས་པ། དོན་མ་ཡིན་པ་རྣམས་ཐམས་ཅད་བྱེད་པར་འགྱུར་བ་དང་སྡུག་བསྔལ་རྣམས་ཐམས་ཅད་ཀྱི་རྒྱུ་ཡང་ཡིན་ཏེ། སྡིག་པའི་གྲོགས་པོ་ལ་བསྟེན་པའི་སྐྱེས་བུ་རྣམས་ནི་བདག་ཉིད་ལ་དོན་མ་ཡིན་པ་རྣམས་ཅུང་ཟད་ཀྱང་མི་སྒྲུབ་པ་མ་ཡིན་གྱི་སྡིག་པ་རྣམས་ནི་ཐམས་ཅད་བྱེད་དོ། །ལུས་དང་ངག་དང་ཡིད་ཀྱིས་ཉེས་པར་སྤྱོད་པ་རྣམས་བྱེད་པར་འགྱུར་རོ། །དེ་དག་རྒྱུ་དེ་དང་རྐྱེན་དེ་དག་གིས་ལུས་ཞིག་ནས་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་རྣམས་ལས་དམྱལ་བ་རྣམས་སུ་སྐྱེའོ། །གཞན་དག་དང་གསུམ་གར་ཡང་མང་པོ་ཁོ་ནར་རྣམ་པ་དུ་མའི་སྡུག་བསྔལ་རྣམས་ཀུན་ཏུ་ཁྱེར་བར་བྱེད་དེ། ཡི་དགས་དང་དུད་འགྲོའི་འགྲོ་བ་རྣམས་སུ་ཡང་འགྱུར་རོ། །ལྷ་རྣམས་གཞི་དེ་དག་ལས་སྐྱོན་ཆེན་པོ་འདི་དག་རྣམས་མིའི་འཇིག་རྟེན་པ་རྣམས་ལ་འབྱུང་ངོ་། །ལྷ་རྣམས་ནི་ཡི་དགས་དང་དུད་འགྲོ་རྣམས་སུ་མ་ཡིན་ནོ། །སྐྱོན་རྣམས་མངོན་པར་མཐོང་བ་དེའི་རྗེས་ལ་མི་རྣམས་ཀྱི་སྲིད་པ་ལ་མངོན་པར་དགའ་བ་རབ་ཏུ་འགོག་པར་བྱེད་དེ། མྱ་ངན་ལས་འདས་པ་གཅིག་པུ་ཞི་བ་ཡིན་པའི་གོ་འཕང་ཉེ་བར་བསྟན་པར་བྱ་བའི་དོན་གྱི་ཕྱིར་རོ། །གཞན་ཡང་འཐབ་བྲལ་གྱི་བདག་པོ་དེས་ལྷ་དེ་དག་ཉིད་ལ་ཕན་པར་བྱ་བའི་དོན་དུ་ཆོས་སྟོན་པར་བྱེད་དོ། །མི་རྣམས་ཀྱི་སྡུག་བསྔལ་གང་དག་ཅེ་ན། འདི་ལྟ་སྟེ་བུ་དང་བུ་མོ་དང་རང་གི་སྐྱེ་བོ་དང་གཉེན་བཤེས་རྣམས་ཀྱི་སྡུག་བསྔལ་ལོ། །ཀྱེ་ལྷ་དག་མིའི་འཇིག་རྟེན་ན་མི་རྣམས་ཤིན་ཏུ་ཡང་སྡུག་བསྔལ་བ་རྣམས་ནི་འདི་ལྟ་སྟེ་བུ་དང་རང་གི་སྐྱེ་བོ་ལ་སོགས་པ་རྣམས་{{page:{number:1695,folio:306a,volume:70}}}ཀྱི་སྟེ། མི་རྣམས་ཀྱི་མིའི་འཇིག་རྟེན་ན་རང་གི་སྐྱེ་བོ་རྣམས་སམ་བུ་དང་བུ་མོ་རྣམས་ཀྱང་རུང་སྟེ། གསོད་པ་དང་འཆིང་བ་ལ་སོགས་པ་རྣམས་ཀྱིས་བྱས་པའམ། བཀྲེས་པ་དང་སྐོམ་པ་དང་དབུལ་བ་ལ་སོགས་པ་རྣམས་ཀྱིས་བྱས་པའི་ཟུག་གཟེར་རྣམས་འབྱུང་ངོ་། །དེའི་ཚེ་དེ་དག་རྣམས་ཀྱི་ཟུག་གཟེར་གྱི་རྒྱུ་མཚན་གྱིས་གང་དག་ལ་དེ་དག་དགའ་བ་དང་རྗེས་སུ་འཐུན་པར་གྱུར་པའི་ཕྱིར་ན་དེའི་ཚེ་དེ་ལ་ཡང་ཟུག་གཟེར་ཤིན་ཏུ་ཆེ་བར་འགྱུར་རོ། །དེ་ལ་འཐུན་པར་བྱས་པས་བྱིས་པ་འདི་ཡང་གཞན་གྱི་བྲེལ་དོག་གིས་བྱས་པའི་སྡུག་བསྔལ་གཞན་ཡིན་ནོ། །མི་རྣམས་ཉིད་ལ་ཡིན་གྱི་བདེ་འགྲོ་གཞན་རྣམས་ལ་ནི་མ་ཡིན་ནོ། །དེ་ལ་བུ་དང་བུ་མོ་དང་རང་གི་སྐྱེ་བོ་རྣམས་ཀྱིས་བྱས་པའི་སྡུག་བསྔལ་དེ་དག་རྣམས་ཀྱིས། བར་བར་མི་རྣམས་སུ་སྐྱེ་བར་བྱེད་པའི་བློས་བྱས་པར་གྱུར་ཏ་རེ། གང་གི་ཕྱིར་རིག་པ་རྣམས་ཐམས་ཅད་ཀྱང་ལས་བྱ་དགོས་པའི་མཐར་ཐུག་པ་དང་། ཡང་གང་དུ་འཆི་བར་འགྱུར་བ་དེ་དག་རྣམས་ཐམས་ཅད་ཀྱང་ལེགས་པ་མ་ཡིན་ནོ། །འཁོར་བ་ན་ཡང་སྡུག་བསྔལ་ཆེ་བ་རྣམས་ཀྱི་ཕུལ་དུ་ཕྱིན་པ་ནི་འདི་དག་ཡིན་ཏེ། འདི་ལྟར་སྐྱེ་བ་དང་རྒ་བ་དང་འཆི་བ་རྣམས་སོ། །དེ་ཡང་ཐམས་ཅད་མིའི་འཇིག་རྟེན་རྣམས་ན་དམིགས་སོ། །ལྷ་རྣམས་དེའི་ཕྱིར་བཟོད་པར་དཀའ་བ་དེ་དག་རྣམས་གོ་བར་གྱིས་ལ་མི་རྣམས་ཀྱི་བློ་མ་བྱེད་ཅིག །དེ་ལྟར་རྣམ་པ་དུ་མ་རྣམས་སུ་ཤིས་པའི་ལམ་དུ་གྱུར་པ་བླ་ན་མེད་པའི་དོན་དེ་ཉིད་ལེགས་པར་སྟོན་པར་བྱེད་དོ། །གང་ལ་ཡང་ཉེ་བར་ལེན་པ་མེད་པར་མིའི་འཇིག་རྟེན་འདིར་དོན་གྱི་དྲ་བ་རྣམ་པ་སྣ་ཚོགས་པ་རྣམས་འབྱུང་ངོ་། །ཡང་དེ་ལ་ཅི་ཞིག་ཡོད་པ་ཡིན་ཞེ་ན། ངན་སོང་གསུམ་གྱི་ས་གཞི་ཞེས་བྱ་བར་བརྒྱ་སྟོང་བྱེ་བ་ཕྲག་དུ་མ་རྣམས་དང་བྱེ་བ་ལས་འདས་པ་རྣམས་སུ་ཡང་སྡུག་བསྔལ་དཔེ་མེད་པ་རྣམས་སྔོན་དུ་སོང་བར་གྱུར་པའི་མིའི་འཇིག་རྟེན་པ་རྣམས་སོ། །ཡང་འགྲང་བར་བྱེད་ཇི་ལྟར་བདེ་འགྲོ་ལྷའི་གོ་འཕང་ལས་འཆི་འཕོ་བར་གྱུར་པ་ན། དེ་ལ་ལྷ་འགའ་ཞིག་བག་མེད་པ་ཤས་ཆུང་བར་གྱུར་པ་རྣམས་ལ་དེ་བཞིན་དུ་འགྲོ་བར་བྱེད་དེ། ཀྱེ་ཧེ་ལྷ་དག་བདེ་འགྲོ་ལས་ཀྱི་ས་པ་མི་རྣམས་སུ་{{page:{number:1696,folio:306b,volume:70}}}ཇི་ལྟར་འགྱུར་བ་དེ་ལྟར་འགྲོ་བར་གྱིས་དང་། གང་གི་ཚེ་མི་རྣམས་ནས་ཡང་དུས་བྱེད་པར་གྱུར་པ་དེའི་ཚེ་གཉེན་བཤེས་དང་གྲོགས་པོའི་ཚན་པ་རྣམས་ཀྱིས་ཤིས་པ་བརྗོད་པ་ལེགས་པར་སྦྱིན་པར་བྱེད་དེ། བདེ་འགྲོ་ལྷ་རྣམས་ཀྱི་འཇིག་རྟེན་དུ་སོང་ཤིག་ཅེས་བྱས་སོ། །དེ་ལྟར་ན་གཉི་ག་ལྟར་ཡང་བདེ་འགྲོར་འགྱུར་བ་ཡིན་ནོ། །དེ་དག་ནི་འགྲོ་བ་གཉིས་ཡིན་ནོ། །གཞན་མ་འགྲོ་བ་གསུམ་པོ་རྣམས་ཀྱང་མཚུངས་པར་ཡང་སྡུག་བསྔལ་བ་ཡིན་ནོ། །དེ་ལྟར་འདི་ནི་ཕན་པ་རྣམས་རྗེས་སུ་ཚོལ་བར་བྱེད་པ་གཞན་རྗེས་སུ་འཛིན་པར་བྱེད་པ་ལ་རབ་ཏུ་ཞུགས་པར་གྱུར་པ་རྟག་ཏུ་ཡང་བག་ཡོད་པས་རྣམ་པར་རྒྱུ་བའི་འཐབ་བྲལ་བ་རྣམས་ཀྱི་བདག་པོས་རྣམ་པ་དུ་མ་རྣམས་དང་རྣམ་པར་རྟོག་པ་མང་པོ་རྣམས་དང་། ཐབས་དུ་མ་རྣམས་ཀྱིས་ཀྱང་རྣམ་པ་སྣ་ཚོགས་པ་རྣམས་དང་མཐར་ཐུག་པ་དང་བླ་ན་མེད་པར་གྱུར་པའི་ཆོས་སྟོན་པར་བྱེད་དོ། །དེས་བུ་དང་བུ་མོའི་སྡུག་བསྔལ་འདི་དག་རྣམས་བསྟན་ནས། གཞན་ཡང་ལྷ་དེ་དག་རྣམས་ཉིད་ལ་མིའི་སྡུག་བསྔལ་རྣམས་སྟོན་པར་བྱེད་དོ། །གང་དག་ཅེ་ན་དེ་ནི་འདི་ལྟ་སྟེ། བཀྲེས་པ་དང་སྐོམ་པས་བྱས་པ་ཞེས་བྱ་བ་སྡུག་བསྔལ་བ་རྣམས་ཀྱི་ཕུལ་དུ་ཕྱིན་པ་ཡིན་ནོ། །དེ་ལ་ཡང་མི་རྣམས་ཀྱིས་མི་རིགས་པ་རྣམ་པ་དུ་མ་གང་དག་ཡིན་པ་དེ་དག་རྣམས་ཐམས་ཅད་ཀྱང་བཀྲེས་པ་དང་སྐོམ་པའི་རང་བཞིན་གྱི་སྡུག་བསྔལ་རྣམས་ཀྱིས་མནར་བས་ཡིན་ནོ། །གཞན་ནི་དེ་ལྟ་བུར་རྣམ་པ་སྣ་ཚོགས་པའི་སྡུག་བསྔལ་དེ་བཞིན་གཤེགས་པ་མི་གསུང་ངོ་། །སྡུག་བསྔལ་ཇི་ལྟར་བཀྲེས་པ་དང་སྐོམ་པས་བྱས་པ་ཞེས་བྱ་བ་དེས་འཇིགས་པས་ཀྱང་མི་རྣམས་རྣམ་པ་སྣ་ཚོགས་པའི་ཡ་ང་བ་རྣམས་སྒྲུབ་པར་བྱེད་དོ། །འདི་ལྟ་སྟེ་གང་ཞིག་དམན་པར་གྱུར་པ་རྣམས་ལ་ཆེན་པོའི་རིགས་སུ་ལེགས་པར་སྐྱེས་པ་རྣམས་ཀྱང་། བཀྲེན་པར་གྱུར་པས་ཐལ་མོ་སྦྱོར་བར་བྱེད་ཅིང་མིག་གི་མཆི་མས་གདོང་པ་ཀུན་ཏུ་གཡོགས་པ་ཤུགས་ནར་ནར་བའི་སྒྲ་འབྱིན་པར་འགྱུར་རོ། །ཡང་གང་དག་བརྫུན་དུ་སྨྲ་བར་བྱེད་པ་དེ་དག་རྣམས་ཐམས་ཅད་ཀྱང་དབུལ་བས་ཟིལ་གྱིས་མནན་པར་གྱུར་པས་བཀྲེས་པ་དང་སྐོམ་པའི་མིའི་འཇིགས་པ་རྣམས་ཀྱིས་གཟིར་བ་རྣམས་ཀྱིས་ཡིན་ནོ། །གང་ཡང་གཞན་དུ་ནི་གསོན་པ་{{page:{number:1697,folio:307a,volume:70}}}ལ་ཡང་ཐེ་ཚོམ་ཟ་བར་འགྱུར་བ་རྣམས་ཀྱང་སྐྱེས་བུ་དག་གིས་བགྲང་བར་མི་བྱེད་དེ། མཚོན་ཆའི་ཚོགས་རྣམས་ཀུན་ཏུ་འཁྲུག་པ་དང་གླང་པོ་ཆེའི་མཆེ་བའི་དཀྲིགས་ཀ་ཡ་ང་བའི་ས་རྣམས་སུ་གཡུལ་འགྱེད་པ་ལ་འཇུག་པར་བྱེད་པ་དེ་དག་རྣམས་ཀྱི། དེ་ཐམས་ཅད་ཀྱང་བཀྲེས་པ་དང་སྐོམ་པའི་འཇིགས་པས་མནར་བ་རྣམས་ཡིན་ནོ། །དེ་ཡང་གཞན་དག་རྣམས་སུ་དཔག་ཚད་བརྒྱ་སྟོང་ཕྲག་དུ་མ་རྣམས་ཀྱི་ཆུ་སྲིན་ཏི་མི་ཏི་མིང་ག་དང་། ཆུ་སྲིན་ན་ཀྲ་དང་། ཆུ་སྲིན་མ་ཀ་ར་དང་། རི་ར་ཥོ་དང་། རླབས་ཀྱི་ངམ་གྲོག་རྣམས་སུ་སྲོག་དང་འབྲལ་བ་དང་། མཚུངས་པ་དུ་མ་རྣམས་ལ་ཡང་ཞུགས་ནས་སྐྱེས་བུ་དག་རྒྱ་མཚོར་རབ་ཏུ་འཇུག་པར་བྱེད་དོ། །དེ་དག་རྣམས་ཐམས་ཅད་ཀྱང་བཀྲེས་པ་དང་སྐོམ་པས་བྱས་པའི་སྡུག་བསྔལ་གྱིས་ཡིན་ནོ། །གང་ཡང་གཞན་དག་རྣམས་ལ་ཡང་རྣམ་པ་སྣ་ཚོགས་པ་དང་རྣམ་པར་རྟོག་པ་དུ་མ་རྣམས་ཀྱིས་ཀྱང་གང་དག་བརྗོད་པར་མི་ནུས་པའི་རྣམ་པ་དེ་སྲིད་ཀྱི་སྡུག་བསྔལ་རྣམས་ལ་མི་དག་རབ་ཏུ་འཇུག་པར་བྱེད་པ་ཡིན་ནོ། །དེ་དག་རྣམས་ཐམས་ཅད་ཀྱང་གསོད་པའི་དོན་དུ་སྟེ། གསོད་དུ་ཁྲིད་པར་གྱུར་པ་རྣམས་གསོད་པའི་རྔ་པ་ཊ་ཧ་བརྡུངས་པར་གྱུར་ཅིང་མེ་ཏོག་ཀ་ར་བཱི་རའི་ཕྲེང་བས་མགོ་ལ་བཏགས་ནས་གསལ་ཤིང་གི་མདུན་དུ་ཁྲིད་པར་གྱུར་པའི་སྡུག་བསྔལ་གྱི་འཇིགས་པ་རྣམས་ཀྱིས་སེམས་དངངས་པར་གྱུར་པའི་བཞིན་ཅན་རྣམས་སྲོག་གི་ཐ་མར་གྱུར་པའི་འཇིག་རྟེན་དུ་འཁྲིད་པར་བྱེད་པ་རྣམས་ལས་གཞན་ལ་ནི་རྣམ་པ་དེ་ལྟ་བུའི་སྡུག་བསྔལ་རྣམས་ཡོད་པ་མ་ཡིན་ནོ། །ཇི་ལྟར་བཀྲེས་པ་དང་སྐོམ་པས་བྱས་པ་ལས་གཞན་རྣམས་ནི་རྣམ་པ་དེ་ལྟ་བུའི་སྡུག་བསྔལ་ཉིད་ཡོད་པ་མ་ཡིན་ནོ། །དེའི་ཕྱིར་སོ་སོར་གཞོམ་པར་བྱ་བའི་དོན་དུ་སྦྱིན་པ་སྦྱིན་པར་བྱ་སྟེ། སེམས་དང་ཞིང་དང་། དངོས་པོ་རྣམས་ཕུན་སུམ་ཚོགས་པ་དང་། དུས་སུ་རིགས་པ་དང་། ཡུལ་དུ་མཁོ་བ་རྣམས་ཀྱང་རབ་ཏུ་བརྩོན་པ་དང་། རྣམ་པར་འགྱུར་བ་མེད་པར་བྱས་ལ་གཏང་བར་བྱའོ། །འཁོར་བའི་འཇིགས་པ་རྣམས་ཀྱིས་འཇིགས་པ་དང་རྣམ་པར་རྟོག་པའི་སྡུག་བསྔལ་གང་ཡིན་པ་དེ་དག་ལྷ་རྣམས་ལ་ཡང་ཡོད་མོད་ཀྱི་འཁོར་བ་ན་ཟས་ཀྱིས་{{page:{number:1698,folio:307b,volume:70}}}བྱས་པ་རྣམས་ནི་ཤིན་ཏུ་ཉུང་ཟད་ཅིག་ཡིན་ནོ། །བཀྲེས་པ་དང་སྐོམ་པ་དང་ཀུན་ནས་བྲལ་བར་བྱ་བའི་དོན་དུ་སྦྱིན་པ་དག་ནི་གཏོང་བར་གྱིས་ཤིག །ཀྱེ་ཧེ་ལྷ་དག་དེ་ལ་འདི་ནི་མི་རྣམས་ཀྱི་མིའི་འཇིག་རྟེན་གྱི་བཀྲེས་པ་དང་སྐོམ་པའི་རང་བཞིན་གྱི་རྣམ་པར་རྟོག་པ་དུ་མའི་སྡུག་བསྔལ་གཞན་རྣམས་ཡིན་ཏེ། གང་ཡང་དེ་དག་རྣམས་ནི་ཤིན་ཏུ་འཇམ་པར་གྱུར་པའི་ལྷ་རྫས་ཀྱི་བདེ་བ་ཤིན་ཏུ་ཆུང་བས་ཀྱང་ཟིལ་གྱིས་གནོན། ཕལ་ཆེ་བར་གྱུར་པའི་ལྷ་རྫས་ཀྱི་ཟས་དང་སྐོམ་གྱི་དངོས་པོ་རྙེད་པར་སླ་བར་གྱུར་པ་རྣམས་ཀྱང་ལྷ་དག་གིས་རིག་པ་ཡང་མ་ཡིན་ནོ། །འདོད་པའི་ཁམས་འདི་ནི་ཉེ་འཁོར་རྣམས་ཐམས་ཅད་ན་ཡང་བཀྲེས་པ་དང་སྐོམ་པར་གྱུར་པའི་རང་བཞིན་གྱི་འཇིགས་པ་རྣམས་ཀྱི་སྡུག་བསྔལ་གྱི་རླུང་གིས་བཏབ་པས་ཀུན་ཏུ་འབར་བར་གྱུར་པ་ཡིན་གྱིས་དེ་ལ་ལྷ་དག་རིངས་པ་རིངས་པས་མི་རྣམས་སུ་སྐྱེ་བར་མ་བྱེད་ཅིག །ཕྱིར་ཞིང་ཉིད་ཀྱང་ཡིད་ལ་བྱས་པར་གྱུར་ཏ་རེ། མིའི་འཇིག་རྟེན་པ་རྣམས་ནི་སྐྱེ་བ་དང་རྒ་བ་དང་ནད་རྣམས་ཀྱིས་ཕལ་ཆེ་བར་གནས་པ་ཡིན་ནོ། །གཞན་ཡང་འཐབ་བྲལ་གྱི་བདག་པོ་མུ་སུ་ལུན་དྷ་དེ་ཉིད་ཀྱིས་ལྷ་དེ་དག་རྣམས་ཉིད་ཀྱི་ཡིད་དེ་དག་ལ་ཀུན་ཏུ་བལྟས་ནས་ཕྱིར་ཞིང་ཉིད་ཀྱང་ཤིན་ཏུ་ལས་སུ་རུང་བ་དང་འཇམ་པོར་གྱུར་པས་བྱེད་པ་གཞན་ཡང་མི་དེ་དག་རྣམས་ཉིད་ཀྱི་སྡུག་བསྔལ་རྗོད་པར་བྱེད་དེ། རབ་ཏུ་བརྩོན་པ་དུ་མས་གཞན་རྣམས་ལ་ཕན་པར་བྱེད་པ་ཡིན་ལ་བདག་ལ་ཕན་པར་བྱེད་པ་ནི་སླ་བ་ཡིན་ལ་གཞན་ལ་ཕན་པར་བྱེད་པ་ནི་དཀའ་བ་ཡིན་ནོ། །དེ་ཡང་གཞན་གྱི་དོན་འཛིན་པ་ནི་ཕན་ཚུན་དུ་ཕན་པར་བྱེད་པས་ཡང་དང་ཡང་དུ་དང་རྣམ་པ་དུ་མར་ཡང་འཐབ་བྲལ་གྱི་ལྷ་རྣམས་ལ་ཆོས་སྟོན་པར་བྱེད་དོ། །གཞན་ཡང་མུ་སུ་ལུན་དྷ་དེས་ཉམས་པ་མེད་པར་གཞན་གྱི་ལ་སྤྲོ་བར་གྱུར་ཅིང་འདོད་པའི་འཇིགས་པས་འཇིགས་པའི་ལྷ་དེ་དག་རྣམས་ལ་མིའི་སྡུག་བསྔལ་གཞན་རྣམས་ཀྱང་སྟོན་པར་བྱེད་པ་ལ་འདི་ལྟ་སྟེ། ཀྱེ་ཧེ་ལྷ་དག་མཆོག་ཏུ་མིའི་འཇིག་རྟེན་གྱི་མི་རྣམས་ཆེས་སྡུག་བསྔལ་བར་གྱུར་པ་དེ་དག་རྣམས་ཀྱང་འདི་ལྟ་སྟེ། ཁ་ཉེན་པའི་སྡུག་བསྔལ་ལ་མི་རྣམས་ལ་མིའི་འཇིག་རྟེན་དུ་ཡིད་ཀྱིས་བསྲན་པར་དཀའ་བ་ཡིད་སྟོབས་མེད་པར་བྱེད་པ་གཞན་པོ་{{page:{number:1699,folio:308a,volume:70}}}དེ་དག་རྣམས་ལ་ཡང་དབང་ཆུང་བའི་སྡུག་བསྔལ་འཆད་པར་བྱེད་པ་ཡིན་ནོ། །འདི་ལྟ་སྟེ། ཀྱེ་ཧེ་ལྷ་དག་མི་རྣམས་ནི་རྣམ་པ་སྣ་ཚོགས་པ་དང་། རྣམ་པར་རྟོག་པ་སྣ་ཚོགས་པ་དང་། ཤིན་ཏུ་གཟེར་ཟུག་ཆེ་བར་གྱུར་པ་དེ་དང་དེ་རྣམས་ལ་ཕལ་ཆེར་ནི་དབུལ་པོར་གྱུར་པ་རྣམས། ཁ་ཉེན་པའི་སྡུག་བསྔལ་འབྱུང་བར་འགྱུར་ཏེ། གཉེན་བཤེས་དང་། རང་གི་སྐྱེ་བོ་རྣམས་དང་། གྲོགས་པོ་དང་། རྩ་འབྲེལ་ཕུན་སུམ་ཚོགས་པར་གྱུར་པ་རྣམས་ཀྱི་དྲུང་ན། དབང་ཆུང་བའི་སྐྱོན་གྱིས་གཡོག་པོར་འགྱུར་རོ། །ཕུན་སུམ་ཚོགས་པ་དག་གི་དྲུང་ན། ཁ་ཉེན་པའི་སྐྱོན་གཉིས་པ་རྣམས་ནི་དབུལ་བར་གྱུར་པ་ཉིད་ཀྱིས། གཞན་རྣམས་ཀྱི་ཁྱིམ་དུ་ཟས་ལ་རྟག་ཏུ་མངོན་པར་དགའ་བའོ། །གསུམ་པ་ནི་ཀུན་ནས་འབྲེལ་བ་མེད་པ་རྣམས་རབ་ཏུ་མང་བར་སྨྲ་བར་བྱེད་པའོ། །བཞི་པ་ནི་རྨོངས་པ་སྟེ། གཉེན་བཤེས་རྣམས་ཀྱི་མདུན་དུ་ཤིན་ཏུ་བརྫུན་པར་སྨྲས་པའི་སྐྱོན་གྱིས་དང་། ཇི་ལྟ་བ་བཞིན་མ་ཡིན་པ་དོན་རྣམས་སྨྲས་པས་དང་འདུག་པ་དང་། ཟས་ངན་པ་དྲི་མ་ཅན་རྣམས་ཀྱིས་ཟིལ་གྱིས་མནན་པའི་ཕྱིར་དང་། འདི་དག་རྣམས་ནི་སྤྲོ་བར་འགྱུར་བའི་རྐང་རྒྱན་དང་བཅས་ནས་མ་འོངས་པའི་སྐྱོན་གྱིས་ཡིན་ཏེ། ཀྱེ་ཧེ་ལྷ་དག་མི་རྣམས་ལ་མིའི་འཇིག་རྟེན་དུ་དེ་ལྟ་བུ་ལ་སོགས་པ་མང་པོ་རྣམས་ཀྱི། ཁ་ཉེན་པའི་སྡུག་བསྔལ་དང་འབྲེལ་བ་དག་ནི་མེ་སྙིང་ལ་གནས་པ་ཡིན་ཏེ། མི་རྣམས་ལ་མིའི་འཇིག་རྟེན་དུ་འདི་ལྟ་སྟེ། ཆེས་གཞན་ཁ་དྲག་པར་གྱུར་པའི་མེ་ཕལ་པོ་ཆེ་རང་གི་སྐྱེ་བོ་དང་། གྲོགས་པོ་དང་འབྲེལ་པ་གདུང་བ་རྣམས་ཀྱི་ནང་བཅུ་འགྱུར་གྱི་སྐྱོན་གྱི་ཆ་དང་ལྡན་ན་ཡང་། དེས་ནི་ལུས་ཐམས་ཅད་སྲེག་པར་བྱེད་པ་ཡིན། ཡན་ལག་ཐམས་ཅད་སྲེག་པར་བྱེད་པ་ཡིན་པ་དང་། འཇིགས་པ་ཆེན་པོ་དང་། འཇིགས་སུ་རུང་བར་གྱུར་པ་ལུས་སྐེམས་པར་བྱེད་ཅིང་སྲེག་པར་བྱེད་པའི་མེ་ཡིན་གྱིས། དབུགས་རྔུབ་པའི་དུ་བ་དེ་ལ། ཀྭའི་ལྷ་དག་རིངས་པ་རིངས་པས་མིར་སྐྱེས་པར་གྱུར་ཏ་རེ། མི་རྣམས་ནི་སྡུག་བསྔལ་མང་བ་དང་། མནོག་ཆུང་བ་{{page:{number:1700,folio:308b,volume:70}}}དང་། ཉེ་བར་འཚེ་བ་དང་བཅས་པ་དང་། ཚེ་ཐུང་བ་དང་། ཁ་ཉེན་པར་གྱུར་པའི་སྐྱོན་རྣམས་ཀྱིས་དྲི་མ་ཅན་ཡང་ཡིན་ཏེ། ཁ་དྲག་པ་ཡང་མིར་སྐྱེས་པའི་སྐྱེས་བུ་རྣམས་ཉིད་འབའ་ཞིག་ལ་བླ་ལྷག་ཏུ་ཡིན་གྱི། དེ་བཞིན་དུ་འགྲོ་བ་གཞན་བཞི་པོ་རྣམས་ན་ནི་མ་མཐོང་ངོ་། །དེ་ལ་འདི་ནི་བླ་ལྷག་ཏུ་མི་རྣམས་ཀྱི། མིའི་འཇིག་རྟེན་པ་རྣམས་ལ་ཡིན་ནོ། །གཞན་དག་ལས་བྱུང་བའི་ང་རྒྱལ་དང་། ཀུན་ཏུ་ང་རྒྱལ་ལུས་རྣམས་ཐམས་ཅད་ལ། ནད་མི་བཟད་པ་དང་འདྲ་བར་གྱུར་པའི་ཀུན་ཏུ་ང་རྒྱལ་བ་རྣམས་ལ། ཁ་དྲག་པ་ནི་སྡུག་བསྔལ་ཡིན་ཏེ། གང་གི་ཕྱིར་སྔར་མཉམ་པར་ཐོབ་པར་གྱུར་པ་ལས། དེའི་རྟིང་ཉིད་ལ་དོན་ཕྱིན་ཅི་ལོག་ཏུ་གྱུར་པ་བཅུ་ཆར་འགྱུར་ཏེ། དེ་ལྟར་སྔར་མ་བྱུང་བའི་ཁ་ཉེན་པ་རྣམས་འབྱུང་བར་འགྱུར་རོ། །དེ་ལ་གང་དག་ལན་ཅིག་རྙེད་པར་གྱུར་པ་དེ་ཡང་། ཀུན་ང་རྒྱལ་བས་ཐུང་ངུན་གྱི་དུས་སུ་འགྱུར་རོ། །སྔོན་གྱི་ཉིད་ཡང་དང་ཡང་དུ་རབ་ཏུ་སྤེལ་ནས། རིང་པོའི་དུས་ན་ཐོབ་པ་ཡང་སྔར་གྱི་ཉིད་དུ་འགྱུར་རོ། །ཡོངས་སུ་ཁ་དྲག་པར་བྱེད་པ་དེ་ནི། འཆི་བར་གྱུར་པ་བས་ཀྱང་། ཤིན་ཏུ་སྡུག་བསྔལ་བ་ཡིན་ཏེ། རིགས་ཀྱི་བུ་རྣམས་སེམས་ཀྱི་རྒྱུད་བརྒྱལ་བར་འགྱུར་བ་ཡིན་པའི་ཕྱིར་རོ། །ཀྱེ་ཧེ་ལྷ་རྣམས་དེ་དག་རྣམས་མིའི་འཇིག་རྟེན་དུ། མི་རྣམས་ཀྱི་བཟོད་པར་མི་ནུས་པ་གཞན་ཡིན་ཏེ། སྡུག་བསྔལ་རྣམས་རྣམ་པ་དུ་མར་བཤད་པ་ཡིན་ནོ། །བདག་གིས་ཁྱེད་རྣམས་ལ་གཞན་ཡང་བཤད་པར་བྱ་སྟེ། ཁྱེད་ཅག་རྣམས་གང་དག་ཞེ་ན། འདི་ལྟ་སྟེ། རྒས་པའི་སྡུག་བསྔལ་ལོ། །རྒས་པ་ཞེས་བྱ་བ་ཡང་། འདུ་བྱེད་རྣམས་ཐམས་ཅད་སྟོབས་ཉམས་པར་འགྱུར་བའོ། །དེས་ནི་དབང་པོ་རྣམས་ཡོངས་སུ་རྙིངས་པར་བྱེད་པ། ལང་ཚོ་ལ་བབ་པ་རྣམས་ཀྱི་འགྲན་ཟླར་གྱུར་པ། དབྱུག་པ་ལ་བཏུད་ནས། ལྷག་པར་གནས་པ། འགྲོ་བར་བྱེད་མི་ནུས་པ་མིང་དང་། གཟུགས་དག་སྟོབས་{{page:{number:1701,folio:309a,volume:70}}}ཉམས་པར་བྱེད་པ་པོ་ཁ་དྲག་པའི་སྐྱེས་གནས་ལུས་ཀྱི་རྒྱབ་ཀྱི་སྒལ་ཚིགས་སྒུ་བར་བྱེད་པ། སྐྲ་རྣམས་གཟུགས་མི་འདྲ་བར་བྱེད་པ། འཆི་བར་འགྱུར་བའི་དང་པོའི་ཕོ་ཉ་བཀྲེན་པའི་སྐྱེས་གནས་ལུས་དང་། དབང་པོ་དང་། ཡིད་རྣམས་རྒུད་པར་བྱེད་པ་སྟེ། མི་རྣམས་གསོན་པ་ཉིད་ན། དེ་དག་གིས་སྐྱེ་བ་གཞན་ཉིད་དུ་ཁྲིད་པར་བྱེད་པ་ཡིན་ནོ། །ཀྱེ་ལྷ་དག་དེ་ལ་འདི་ནི་མིའི་འཇིག་རྟེན་དུ་མི་རྣམས་ལ་མིང་དང་གཟུགས་གཉིས་ལ་ཅོ་འདྲི་བར་བྱེད་པར་གྱུར་པ་ཡིན་ཏེ། ངེས་པར་མྱོང་བར་འགྱུར་བ་ཡིན་གྱིས་དུས་རིང་དུ་ཁྱེད་ཀྱིས་ཡོངས་སུ་གཞིགས་དང་། ཁྱེད་ཅག་གིས་རྟོགས་པར་གྱུར་ནས་སྡུག་བསྔལ་བར་མི་འགྱུར་བ་དེ་དག་རྣམས་ནི་ངེས་པར་སེམས་མེད་པ་ཡིན་ཏེ། ཤིང་དང་རྡོ་བ་དང་མཚུངས་པ་ཡིད་དང་བྲལ་བར་གྱུར་པ་དང་མིའི་གཟུགས་བརྙན་གྱི་དུད་འགྲོ་རྣམས་ཡིན་ནོ། །ཀྱེ་ཧེ་ལྷ་དག་དེ་ལས་གཞན་མི་རྣམས་ཀྱི་མིའི་འཇིག་རྟེན་ན་སྡུག་བསྔལ་ཆེན་པོར་གྱུར་པ་ནི་སྐྱེ་བའི་སྡུག་བསྔལ་ཞེས་བྱ་བ་ཡིན་ཏེ། སྐྱེ་བ་ཉིད་ལས་རྒས་པར་འགྱུར་བའི་སྡུག་བསྔལ་འདི་ཡིན་པར་རིག་པར་གྱིས་ལ་ཁྱེད་རྣམས་སྲིད་པ་ལ་མངོན་པར་ཞེན་པར་མ་བྱེད་དང་། ཀྱེ་ཧེ་ལྷ་དག་གཞན་ཡང་རྣམ་པ་མང་པོ་རྣམས་སུ་དང་བཟོད་པར་དཀའ་བ་དུ་མ་རྣམས་སུ་ཡང་ཤིན་ཏུ་སྡུག་བསྔལ་སྐྱེ་བ་ནས་སྐྱེ་བ་རྣམས་སུ་འགྱུར་རོ། །དེ་དག་ཀྱང་གང་ཞེ་ན་འདི་ལྟ་སྟེ། འཆི་བའི་སྡུག་བསྔལ་ཞེས་བྱ་བ་སྐྱེ་བ་དེ་དག་ཏུ་སླར་མི་ལྡོག་པ། ལུས་དང་དབང་པོ་དང་སྐྱེ་མཆེད་རྣམས་འགག་པར་བྱེད་པ་སྲོག་གི་དབང་པོ་དང་སྐྱེ་མཆེད་རྣམས་རྣམ་པར་འཇིག་པ་རང་གི་སྐྱེ་བོ་དང་གྲོགས་པོ་དང་གཉེན་འབྲེལ་རྣམས་དང་ཕྱིས་མི་འཕྲད་པར་འགྱུར་བ་སྐལ་བ་འཐུན་པ་རྣམས་རླག་པར་བྱེད་པ། སྐྱེ་བ་གཞན་དུ་འགྲོ་བར་གྱུར་པས་རང་གི་ལས་ཀྱི་འབྲས་བུའི་ལམ་རྣམས་ཟ་བར་བྱེད་པའི་སྐྱེས་བུ་ཚེ་མཐར་ཐུག་པ་ན་ལུས་གཏོང་བ་ནི་སེམས་ཅན་རྣམས་ཀྱིས་ངེས་པར་མྱོང་བར་གྱུར་པ་ཡིན་ནོ། །དེའི་རྗེས་ཐོགས་ལ་སྲིད་པ་བར་མ་དོ་བར་སྐྱེ་བར་འགྱུར་བ་འདི་ནི་འཆི་བ་ཞེས་བརྗོད་དེ། ཀྱེ་ལྷ་དག་དེ་ལ་དེ་དག་ནི་ཅི་ནས་ཀྱང་ཉམས་སུ་མྱོང་བར་འགྱུར་བ་ནི་སྐྱེ་བ་ཡིན་པ་གང་གི་ཕྱིར་ཐམས་ཅད་ལ་འཆི་{{page:{number:1702,folio:309b,volume:70}}}བ་ངེས་པར་འབྱུང་བ་ཡིན་ནོ། །གལ་ཏེ་ཤེད་ན་མཐར་ཐུག་པར་གྱུར་ནས་འཆི་བར་འགྱུར་བ་དང་ཤི་ནས་ཀྱང་མིར་སྐྱེ་བར་འགྱུར་བ་དང་། སྐྱེས་པ་ཡང་མི་འཆི་བར་འགྱུར་བ་དེ་དག་རྣམས་ནི་གནས་མེད་དོ། །དེའི་ཕྱིར་མྱུར་ཞིང་རིངས་པས་ཀྱང་མིར་སྐྱེ་བར་འགྱུར་བའི་ཡིད་བྱས་པར་གྱུར་ཏ་རེ། དེ་ནས་ཡང་དེའི་དུས་ན་འཐབ་བྲལ་བ་རྣམས་ཀྱི་བདག་པོ་མུ་སུ་ལུན་དྷ་དེས་ཚིགས་སུ་བཅད་པའི་དབྱངས་རྣམས་བརྗོད་པ། ཇི་ལྟར། ཇི་སྐད་བཤད་པའི་མིའི་སྡུག་བསྔལ། །སྲིད་པ་བར་མ་དོར་ཡང་ནི། །སྐྱེས་པ་རྣམས་ནི་ཕྱི་ནས་ཀྱང་། །ངེས་པར་འཆི་བར་འགྱུར་བ་ཡིན། །སྲིད་པ་བར་མར་ཀུན་གནས་ནས། །ལས་རྣམས་ཀྱིས་ནི་དྲངས་གྱུར་པ། །ལམ་རིང་འགྲོ་བའི་སྡུག་བསྔལ་གང་། །དེ་ནི་བརྗོད་པར་མི་བཟོད་དོ། །བཤང་དང་གཅི་བར་ནུབ་གྱུར་པའི། །ཚ་བས་ཀྱང་ནི་མནར་གྱུར་པའི། །མངལ་ན་གནས་པའི་སྡུག་བསྔལ་གང་། །སྨྲ་བར་བཟོད་པ་མ་ཡིན་ནོ། །ཟས་ཀྱི་རོ་ལ་བརྐམ་པ་དང་། །རྟག་ཏུ་དེ་ལ་སོད་པའི་སེམས། །རོ་ལ་སྲེད་པའི་སྡུག་བསྔལ་གང་། །དེ་ནི་བརྗོད་པར་མི་བཟོད་དོ། །ཡིད་ནི་འདོད་པས་བསྲེགས་པ་དང་། །འདོད་པ་ལ་ནི་སྲེད་པའི་སེམས། །གང་གིས་སྡུག་བསྔལ་ལྷག་གྱུར་པ། །དེ་ནི་བརྗོད་པར་མི་བཟོད་དོ། །མི་རྣམས་དུག་དང་མེ་འདྲ་བའི། །མི་སྡུག་པ་དང་ལྷན་ཅིག་ཕྲད། །དེ་ལས་སྡུག་བསྔལ་སྐྱེ་འགྱུར་གང་། །དེ་ནི་སྨྲ་བར་བཟོད་མ་ཡིན། །སྡུག་པ་དང་བྲལ་སྡུག་བསྔལ་གང་། །ཆེས་ཆེ་མི་རྣམས་ལ་སྐྱེ་བ། །བཟོད་པར་དཀའ་དང་ཤིན་ཏུ་དྲག །དེ་ནི་བརྗོད་པར་བཟོད་མ་ཡིན། །ཚ་གྲང་ལ་སོགས་འཇིགས་ཆེན་པོ། །ཆེན་པོ་རྣམ་པ་དུ་མ་རྣམས། །སྡུག་བསྔལ་དྲག་པོ་ཀུན་ཏུ་སྐྱེ། །དེ་དག་བརྗོད་པར་བཟོད་པ་མིན། །ནད་སྐྱེས་སྲོག་ནི་གཅོད་བྱེད་པོ། །དུས་ཀྱི་ཕོ་ཉ་ལྟ་བུ་གཞན། །གང་སྡུག་སྲོག་ཆགས་རྣམས་མཐོང་ནས། །དེ་བརྗོད་པར་ནི་བཟོད་མ་ཡིན། །རང་དབང་མེད་པར་བཀྲེན་པ་ཡི། །རྟག་ཏུ་གཞན་གྱི་དབང་འགྲོ་རྣམས། །ཕན་པ་རབ་ཉམས་སྡུག་བསྔལ་གང་། །དེ་ནི་བརྗོད་པར་བཟོད་མ་ཡིན། །རྟག་ཏུ་ཚོལ་ཁྲོས་བྱས་པ་ཡི། །སྲེད་པའི་དུག་གིས་བསྲེགས་པ་ཡི། །ལྷ་རྣམས་གང་གི་སྡུག་{{page:{number:1703,folio:310a,volume:70}}}བསྔལ་ནི། །དེ་བརྗོད་བྱ་བར་བཟོད་པ་མིན། །རྒྱུན་མི་འཆད་པར་རྣམ་མང་དུ། །སྡིག་གྲོགས་བསྐྱེད་པའི་སྡུག་བསྔལ་གང་། །ངན་སོང་སྐྱེད་པར་བྱེད་པའི་གང་། །དེ་ནི་བརྗོད་པར་བཟོད་མ་ཡིན། །བྲེལ་དོག་བུ་དང་བུ་མོ་ཡི། །སྙིང་ལ་ཇི་ལྟ་བུར་སྐྱེ་བ། །དམྱལ་བ་རྣམས་ཀྱི་རྩེད་མོ་འདི། །བརྗོད་པར་བཟོད་པ་དེ་མ་ཡིན། །བཀྲེས་དང་སྐོམ་པའི་མེ་དག་གིས། །ཤིན་ཏུ་བསྲེགས་དང་སྲེག་འགྱུར་བའི། །ཆུད་ཟོས་ཡིད་ཀྱི་སྡུག་བསྔལ་གང་། །དེ་ནི་བརྗོད་པར་བཟོད་པ་མིན། །རྟག་པ་ཉིད་དུ་ཁ་དྲག་པ། །གཉེན་གྲོགས་སྐྱེ་བོའི་སྙིང་བྱམས་པའི། །མྱ་ངན་ལས་སྐྱེས་སྡུག་བསྔལ་གང་། །དེ་ནི་སྨྲ་བར་བཟོད་མ་ཡིན། །འཁར་བ་ལ་བརྟེན་སྒུར་བར་འགྲོ། །སེམས་དང་དབང་པོ་སྟོབས་ཆུང་བའི། །ལུས་རྙིངས་པ་ཡི་སྡུག་བསྔལ་གང་། །དེ་ནི་བརྗོད་པར་བཟོད་མ་ཡིན། །ཡིད་དགའི་འཇིག་རྟེན་འདི་ནས་ནི། །འཆི་བདག་གིས་ནི་ཁྲིད་གྱུར་པའི། །འགྲོ་ལ་སྡུག་བསྔལ་གང་སྐྱེ་བ། །དེ་བརྗོད་པར་ནི་བཟོད་མ་ཡིན། །འབྱུང་པོ་ཀུན་གྱིས་མི་མཐོང་ཞིང་། །ལས་རྣམས་ཀུན་གྱིས་རྒྱལ་མིན་པར། །སེམས་ཅན་ཐམས་ཅད་རྣམ་འཇོམས་པ། །འཆི་བདག་ཅེས་ནི་བརྗོད་པ་ཡིན། །བཟོད་པར་དཀའ་བའི་སྟོབས་པོ་ཆེ། །སེམས་སྟོབས་གཏུམ་པས་ཀུན་རྒྱུ་བ། །སོ་སོའི་འཇིགས་ཆེན་དུ་མ་ནི། །འཆི་བདག་ཅེས་ནི་བརྗོད་པ་ཡིན། །བཟློག་ཐབས་མེད་པའི་དུས་ཀྱི་མེ། །སེམས་ཅན་རྣམས་ཀྱི་ངེས་མྱོང་བ། །མི་རྣམས་གསོན་པའི་བར་ཆད་བྱེད། །འཆི་བདག་ཅེས་འདི་བརྗོད་པ་ཡིན། །ཇི་བཞིན་དུས་ཀྱིས་རབ་འཇོམས་པ། །གསོན་པ་ཡང་ནི་རྣམ་པར་འཇོམས། །ཕུང་པོ་ཁམས་རྣམས་ལེགས་འཛད་པ། །འདི་ནི་འཆི་བདག་ཏུ་བརྗོད་དོ། །སྐྱེས་ནས་ཡོད་པ་ཡང་རྟག་པར། །གཉེན་བཤེས་གྲོགས་དང་འབྲལ་བ་ཡིན། །སླར་ཡང་དེ་དག་དང་ཕྲད་མེད། །འདི་ནི་འཆི་བདག་ཅེས་བརྗོད་དོ། །བསྲན་པར་མི་བཟོད་མི་བཟོད་པའི། །འཆི་བ་ཇི་སྲིད་མ་བྱུང་བ། །དེ་སྲིད་ཆོས་ནི་ཡིད་ལ་གྱིས། །དེས་ནི་སྙིང་པོ་ལྷ་ཡི་གནས། །ལེགས་པར་གསོན་{{page:{number:1704,folio:310b,volume:70}}}པ་དེ་ཡིན་ཏེ། །གང་གི་ཡིད་ལ་ཆོས་གནས་པའོ། །ཆོས་དང་རྣམ་པར་བྲལ་བ་ཡི། །གསོན་པ་གསོན་པར་འདོད་པ་མིན། །གང་གིས་ཡིད་ལ་སངས་རྒྱས་གནས། །དེ་ནི་ལེགས་པར་གསོན་པ་ཡིན། །སངས་རྒྱས་དང་ནི་རྣམ་བྲལ་བའི། །གསོན་པ་གསོན་པ་མིན་པར་འདོད། །གང་གི་ཡིད་ལ་ཆོས་གནས་པ། །དེ་ནི་ལེགས་པར་གསོན་པ་ཡིན། །ཆོས་དང་རྣམ་པར་བྲལ་བ་ཡི། །གསོན་པ་གསོན་པ་མིན་པར་འདོད། །གང་གི་ཡིད་ལ་དགེ་འདུན་གནས། །དེ་ནི་ལེགས་པར་གསོན་པ་ཡིན། །དགེ་འདུན་རྣམ་པར་སྤངས་པ་ཡི། །གསོན་པ་གསོན་པ་མིན་པར་འདོད། །གང་ཞིག་བདེན་པ་ལ་གནས་ཡིད། །དེ་ནི་ལེགས་པར་གསོན་པ་ཡིན། །བདེན་པ་རྣམ་པར་སྤངས་པ་ཡི། །གསོན་པ་གསོན་པ་མིན་པར་འདོད། །གང་ཞིག་ཡིད་ནི་ལམ་ལ་གནས། །དེ་ནི་བདེ་བར་འཚོ་བ་ཡིན། །ལམ་ནི་རྣམ་པར་སྤངས་པ་ཡི། །གསོན་པ་གསོན་པ་མིན་པར་འདོད། །མྱ་ངན་འདས་པར་འགྲོ་བ་ལ། །གང་གི་བློ་ནི་རྟག་ཏུ་གནས། །དེ་ནི་ལྷ་ཡི་ལྷ་ཞེས་བརྗོད། །འདི་ན་གང་རྩེ་ལྷ་མ་ཡིན། །རྟག་ཏུ་སེམས་ནི་རྩེ་གཅིག་པས། །བསམ་གཏན་བྱེད་པས་རྩེ་འགྱུར་གང་། །དེ་ནི་བདེ་ལྡན་ཆགས་བྱེད་པའི། །སྲིད་པའི་རྩེད་མོ་རྩེད་མོ་མིན། །རྨོངས་ཆགས་མང་དུ་ཉེར་རྩེ་བའི། །སྲིད་སྐྱོན་འདི་རྣམས་གོ་གྱིས་ལ། །མྱ་ངན་འདས་ལ་བརྩོན་པར་གྱིས། །དེ་དག་སྙིང་པོ་དམ་པར་འདོད། །དེ་ལྟར་འཐབ་བྲལ་གྱི་བདག་པོ་དེས་རྣམ་པ་དུ་མར་གཞན་རྣམས་ལ་ཕན་པ་སྒྲུབ་པར་བྱེད་དེ། ལྷ་དེ་དག་རྣམས་ཀྱི་ཡིད་དེ་དག་རླན་པར་བྱེད་དོ། །ཇི་ལྟར་འཐབ་བྲལ་གྱི་ལྷ་དེ་དག་རྣམས་ངན་སོང་དུ་འགྲོ་བར་མི་འགྱུར་བར་བྱེད་དོ། །དེ་ནས་འཐབ་བྲལ་གྱི་ལྷ་དེ་དག་རྣམས་ཀྱིས་མུ་སུ་ལུན་དྷ་ལ་འདི་སྐད་ཅེས་བརྗོད་དོ། །ཀྱེ་འཐབ་བྲལ་བ་རྣམས་ཀྱི་བདག་པོ་ཇི་ལྟ་བ་བཞིན་གོ་ལགས་ཀྱིས། ཇི་ལྟར་ཁྱོད་ཀྱིས་བཤད་པ་དེ་དག་རྣམས་ཐམས་ཅད་ནི་བདེན་པ་ལགས་ཏེ། བདག་ཅག་གིས་འདིར་མངོན་སུམ་དུ་བགྱིས་སོ། །ཇི་ལྟར་བདག་ཅག་རྣམས་ཀྱི་དྲུང་ན་རིམ་པ་རྣམས་ཐམས་ཅད་ཀྱིས་{{page:{number:1705,folio:311a,volume:70}}}གླགས་པར་གྱུར་པའི་ལྷ་རྣམས་བཟོད་པར་དཀའ་བའི་ཤིན་ཏུ་སྡུག་བསྔལ་བར་གྱུར་ཏོ། །དེ་དག་རྣམས་ཀྱི་ཚད་དང་། མདོག་དང་། དབྱིབས་དང་། རྒྱ་ཆེ་བར་གྱུར་པའི་རིམ་པ་གང་དག་གི་ཁྱད་པར་རྣམས་ནི་བདག་ཅག་རྣམས་ཀྱིས་བཅུའི་ཆ་ཡང་། ཅུང་ཟད་ཙམ་དུ་ཡང་མི་ཆོག་པ་དེ་དག་རྣམས་ཐམས་ཅད་ཀྱང་བར་དུ་གཅོད་པ་འབྱུང་བར་འགྱུར་ན། ཅིའི་ཕྱིར་ན་བདག་ཅག་རྣམས་ལ་འབྱུང་བར་མི་འགྱུར་ལགས། དེ་དག་རྣམས་ཀྱི་དྲུང་དུ་འཐབ་བྲལ་གྱི་བདག་པོ་དེ་ཚིག་རྣམས་རྗོད་པར་བྱེད་པ། ཇི་ལྟར་ལྷ་དེ་དག་རྣམས་ཀྱི་སྡུག་བསྔལ་ཁྱེད་ཀྱིས་མཐོང་བ་དེ་རྣམས་ནི་ཅུང་ཟད་ཙམ་ཡིན་ལ། ཁྱེད་རྣམས་ལ་ནི་དེ་ལས་བརྒྱ་འགྱུར་འབྱུང་བར་འགྱུར་ཏེ། བག་མེད་པས་ཀུན་ནས་ཁྲིད་པར་གྱུར་ནས། གལ་ཏེ་ཆོས་མ་ཡིན་པའི་རྗེས་སུ་འཇུག་པར་གྱུར་ཏེ། དམྱལ་བ་དང་། ཡི་དགས་དང་། དུད་འགྲོར་སྐྱེས་པར་གྱུར་ནའོ། །ཅི་སྟེ་ཆོས་ཀྱི་རྗེས་སུ་འཇུག་པར་གྱུར་ན་ནི། དེའི་ཚེ་ངན་སོང་གི་སྒོ་རྣམས་ནི་བཀག་པར་གྱུར་ཅིང་། ལྷ་དང་མི་རྣམས་ཀྱི་རྣམ་པ་སྣ་ཚོགས་པའི་བདེ་བ་རྣམས་ལ་ཉེ་བར་ལོངས་སྤྱོད་ནས། ཕྱི་ནས་ནི་དེ་རྒས་པ་མེད་པར་འགྱུར་བ་དང་། གཞན་ཡང་མྱ་ངན་མེད་པར་གྱུར་པའི་རྟག་པའི་གོ་འཕང་ཀུན་ནས་འཐོབ་པར་འགྱུར་ཏེ། གང་ལ་ཇི་སྐད་དུ་བཤད་པའི་སྡུག་བསྔལ་དེ་དག་རྣམས་འབྱུང་བར་མི་འགྱུར་བ་ཡིན་ནོ། །དེ་ལ་རྒྱུ་དེ་དག་གི་ཕྱིར་ན་བག་མེད་པ་རྣམས་ལ་ཀུན་ཏུ་འཇུག་པར་མ་བྱེད་དང་། འདོད་པ་དེ་དག་རྣམས་ནི་བདེ་བ་མ་ཡིན་ནོ། །རྟག་པ་ཡང་མ་ཡིན་ཏེ། འདི་དག་གིས་ནི་ཟག་པ་མེད་པའི་ཡེ་ཤེས་ཀྱི་བསམ་གཏན་གྱི་བདེ་བ་བླ་ན་མེད་པ་རྣམས་ཀྱི་བཅུ་དྲུག་གི་ཆར་ཡང་མི་ཕོད་དོ། །དེ་ནས་དེ་དག་གི་དྲུང་ནས་འཐབ་བྲལ་བ་རྣམས་ཀྱི་བདག་པོ་དེས་ཚིག་དེ་དག་རྣམས་ཐོས་ནས། གཞན་ཡང་ལྷ་དེ་དག་རྣམས་ཉིད་ཀྱི་མངོན་སུམ་དུ་ཉེས་དམིགས་རྣམས་བྱེད་དོ། །ཡང་གཞན་བརྗོད་པ་ཇི་ལྟར་ཁྱོད་ཀྱི་བདག་ཅག་རྣམས་ལ་སྟོན་པར་བགྱིད་པ་དེ་དག་རྣམས་ནི་ཕན་པར་འདོད་པ་ལགས་པས། དེ་ལྟར་བདག་ཅག་{{page:{number:1706,folio:311b,volume:70}}}རྣམས་ཀྱིས་བགྱི་ལགས་སོ། །ལྷ་ལགས་གཞན་ཡང་ཇི་ལྟར་ན་བདག་ཅག་རྣམས་ཀྱིས་ཀུན་ཏུ་འདོད་ཆགས་པས་བྱས་པའི་སྡུག་བསྔལ་དེ་དག་གིས་བདག་ཅག་གིས་འཐོབ་པར་མི་འགྱུར་བ་ལགས། དེ་ནས་དུས་དེའི་ཚེ་ན་མུ་སུ་ལུན་དྷ་དེས་ཚིགས་སུ་བཅད་པའི་དབྱངས་བརྗོད་པ། ཇི་ལྟར། བདག་ཉིད་བདག་གི་མགོན་པོ་ཡིན། །གཞན་གང་རྗེས་སུ་མགོན་པོར་གྱུར། །གང་ཕྱིར་བདག་ཉིད་ལེགས་བཏུལ་བས། །རྟག་པའི་གོ་འཕང་འཐོབ་པར་འགྱུར། །ལེགས་པའི་ལས་བྱས་མཛེས་འགྱུར་ལྟར། །མགོན་པོ་གཞན་ནི་མ་ཡིན་ནོ། །སྐྱེ་བ་གཞན་ནི་སྟོང་དུ་ཡང་། །དེ་ལ་དེ་དག་རྗེས་སུ་འཇུག །རྒ་དང་འཆི་བ་སྤངས་པ་ཡི། །གནས་ཀྱི་མཆོག་ཏུ་འབབ་པར་བྱེད། །ཤིན་ཏུ་དགེ་བའི་རང་ལས་འདི། །བསམ་པ་ཡིས་ནི་ལྷ་ཡི་མཆོག །ལེགས་པའི་ལས་ལ་སྤྱོད་པར་གྱིས། །ཕན་ཆེར་ཟས་ནི་དེ་ལས་ཟ། །དེ་ལྟར་མུ་སུ་ལུན་དྷ་དེས་ལྷ་དེ་དག་རྣམས་ལ་བསྟན་ནས། གཞན་ཡང་བརྗོད་པ། སོང་ལ་ནགས་དང་ཉེ་བའི་ནགས་རྣམས་སུ་བརྒྱུས་ནས། འདོད་པར་གྱུར་པའི་སྒྲ་དང་། རོ་དང་། གཟུགས་དང་། དྲི་རྣམས་ཀྱིས་ཁྲིད་པར་གྱུར་ཡང་། གང་གི་ཕྱིར་ཁྱེད་རྣམས་ཇི་ལྟ་བ་བཞིན་དུ་བག་ཡོད་པར་གྱིས། དེ་ནས་དེ་ལྟར་གྱུར་པ་དང་། དེ་ནས་ལྷ་དེ་དག་གིས་ཚིག་དེ་དག་རྣམས་ཐོས་པར་གྱུར་པ་དང་འདི་སྐད་ཅེས་བརྗོད་དོ། །ཇི་ལྟ་བ་བཞིན་དུ་བདག་ཅག་རྣམས་ཀྱིས་སྨོན་ལམ་གདབ་པར་བྱ་སྟེ། ཇི་ལྟར་མ་འོངས་པའི་དུས་ན་འདི་འབྱུང་བར་འགྱུར་བ་ཡང་དག་པར་རྫོགས་པའི་སངས་རྒྱས་བླ་ན་མེད་པའི་སྐྱེས་བུ་འདུལ་བ། ཁ་ལོ་སྒྱུར་བ། མཚན་བྱམས་པ་ཞེས་བྱ་བ་དེའི་གསུང་རབ་ལ་བདག་ཅག་རྣམས་མིའི་འཇིག་རྟེན་དུ་སྐྱེ་བར་གྱུར་ཅིག །ཇི་ལྟར་འདི་མ་འོངས་པའི་དུས་ན་འབྱུང་བར་འགྱུར་བའི་འདུས་པ་དང་པོ་དེ་བདག་ཅག་རྣམས་བྱེད་པ་དང་། ཆོས་རྣམས་མཉན་ནས་ཟག་པ་ཟད་པར་བྱེད་པར་ཡང་བདག་ཅག་གྱུར་ཅིག །དེ་ལྟར་ཁ་ཅིག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པར་གྱུར་ཏོ། །{{page:{number:1707,folio:312a,volume:70}}}སྨོན་ལམ་བཏབ་ནས་ཀྱང་སངས་རྒྱས་དང་། ཆོས་དང་། དགེ་འདུན་རྣམས་ལ་ཉེ་བར་སྐྱབས་སུ་ཡང་སོང་བར་གྱུར་ཏོ། །དེ་དག་རྣམས་ནི་ངེས་པར་ཡང་བྱམས་པའི་གསུང་རབ་ལ་མིའི་འཇིག་རྟེན་དུ་སྐྱེ་བར་འགྱུར་རོ། །ལྷ་གཞན་སྟོང་ཕྲག་བདུན་ཅུ་པོ་རྣམས་ནི་ལྷན་ཅིག་ཏུ་དམ་པའི་ཆོས་ཐོས་ནས། ཟག་པ་རྣམས་ནི་ཟད་པར་བྱེད་དོ། །གང་ཡང་གཞན་དེ་དག་རྣམས་ཀྱིས་ནི་དེ་བཞིན་གཤེགས་པ་དེའི་སྐུ་གདུང་ནི་མཐོང་བར་འགྱུར་ལ། སྔོན་དང་པོར་དེ་དག་རྣམས་ཀྱིས་གྱ་ནོམ་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་པ་ཡིན་ནོ། །གཞན་ཡང་ལྷ་བརྒྱ་ཕྲག་གིས་རང་སངས་རྒྱས་ཀྱིས་སེམས་སུ་ཡོངས་སུ་བསྔོས་སོ། །དེ་དག་རྣམས་ཐམས་ཅད་ཀྱི་ཡང་སྨོན་ལམ་རྣམས་འབྲས་བུ་དང་བཅས་པར་འགྱུར་བ་ཡིན་ནོ། །དེ་ནས་འཐབ་བྲལ་བ་རྣམས་ཀྱི་བདག་པོ་དེས་ཡིད་ཀྱིས་རྟོགས་པར་གྱུར་ནས། བདག་གིས་གཞན་ལ་ཕན་པ་ཤིན་ཏུ་མང་བ་བྱས་ཏེ། དེ་དག་རྣམས་སླར་ཡང་བག་མེད་པས་ཕྲོགས་པར་མི་འགྱུར་བར་འཐབ་བྲལ་གྱི་བདག་པོ་དེས་རྗེས་སུ་གནང་ངོ་། །ལྷ་དེ་དག་རྣམས་ཡིད་ལས་སུ་རུང་བར་བྱས་པ་དང་། ཡིད་ལེགས་པར་དུལ་བར་བྱས་པས། མུ་སུ་ལུན་དྷ་དེ་ལ་གཡས་ཕྱོགས་ནས་བསྐོར་བ་བྱས་ནས། མཚོ་དེའི་དྲུང་དུ་སོང་བར་གྱུར་ཏོ། །མུ་སུ་ལུན་དྷ་ཡང་གཞན་ལ་ཕན་པ་དེ་དག་རྣམས་བྱས་ནས། ཕྱིར་ཡང་ས་གཞན་རྣམས་ཀྱི་ལྷ་གཞན་རྣམས་ལ་ཕན་པར་བྱ་བའི་དོན་དུ། ལེགས་པར་སོང་བར་གྱུར་ཏོ།། །།འཐབ་བྲལ་གྱི་ལྷ་རྣམས་ཀྱི་ས་ལས་རྟག་ཏུ་བདེ་བའི་ས་སྟེ་བརྒྱད་པ་རྫོགས་སོ།། །།མུ་སུ་ལུན་དྷའི་རྫུ་འཕྲུལ་ཆེན་པོ་ཞེས་བྱ་བ་ཡང་རྫོགས་སོ།། །{{page:{number:1708,folio:1b,volume:71}}}༄༅༅། །གཞན་ཡང་ལས་དང་འབྲས་བུ་རྣམ་པར་སྨིན་པ་ཤེས་པའི་དགེ་སློང་དེ་མཚེ་མ་པའི་ལྷ་རྣམས་ལ་ཕན་པའི་དོན་དུ་ལྷ་རྣམས་ཀྱི་ས་ལ་ལྟ་བར་བྱེད་པ་ན། དེས་ཐོས་པ་ལས་བྱུང་བའི་རང་བཞིན་གྱི་ཤེས་རབ་ཀྱིས་ལྷ་རྣམས་ཀྱི་ས་བདེ་བ་རབ་ཏུ་འཕེལ་བ་དང་ལྡན་པ་ཞེས་བྱ་བ་ཇི་ལྟར་ཡོད་པ་མཐོང་བར་གྱུར་ཏོ། །ས་དེར་ཡང་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་མཐོང་སྟེ། སྐྱེས་བུ་དམ་པ་གང་གིས་དགེ་ལེགས་སུ་གྱུར་པའི་སེམས་ཀྱིས་ཚུལ་ཁྲིམས་དང་ལྡན་པར་གྱུར་པས་སྲོག་གཅོད་པ་དང་། མ་བྱིན་པར་ལེན་པ་རྣམས་སྤངས་པར་གྱུར་པ་ནི་སྔ་མ་བཞིན་ནོ། །འདོད་པ་ལ་ལོག་པར་གཡེམ་པ་རྣམས་ཀྱང་ཤིན་ཏུ་ཕྲ་བ་ཡང་སྤོང་བར་བྱེད་དེ་དཔེར་ན་ཡུད་ཙམ་ཅིག་ཀྱང་བུད་མེད་སྐྱེས་པ་དང་བཅས་པར་མངོན་པར་བྲིས་པ་རྣམས་ལ་ཡང་ཚུལ་བཞིན་མ་ཡིན་པ་ཡིད་ལ་བྱེད་པས་སྐྱེད་པར་གྱུར་པས་དེ་ལ་འདི་རྟོག་པར་མི་བྱེད། བརྣབ་སེམས་སུ་མི་བྱེད་དོ། །རོ་མྱོང་བར་མི་བྱེད་ཅིང་ཚུལ་བཞིན་མ་ཡིན་པ་ཡིད་ལ་{{page:{number:1709,folio:2a,volume:71}}}བྱེད་པའི་སེམས་རྙོག་པ་ཅན་དུ་བྱེད་པ་ཉོན་མོངས་པར་བྱེད་པ་འཇིགས་པ་དང་བཅས་པར་གྱུར་པ་ཚངས་པར་སྤྱོད་པ་ཀུན་ཏུ་སུན་འབྱིན་པར་བྱེད་པ་རྣམས་ཀྱི་ས་དང་། གང་ཡང་གཞན་དག་རབ་ཏུ་རྟོག་པར་བྱེད་པའམ། ལྟ་བར་བྱེད་པ་ཡང་རུང་སྟེ། ཚུལ་བཞིན་མ་ཡིན་པ་ཡིད་ལ་བྱེད་པས་སེམས་ཀུན་ནས་སུན་འདོན་པར་བྱེད་པ་དེ་དག་རྣམས་འདིས་རབ་ཏུ་འགོག་པར་བྱེད་དོ། །ཕྱིར་ལ་ཟློག་པར་བྱེད་དོ། །ལས་ཀྱི་འབྲས་བུ་རྣམས་ཀྱང་སྟོན་པར་བྱེད་པ་ཡིན་ཏེ། ཇི་ལྟར་མི་འདོད་པ་དང་མི་དགའ་བ་དང་ཡིད་དུ་མི་འོང་བར་འགྱུར་བ་ནི་འདོད་པ་ལ་ལོག་པར་གཡེམ་པ་སྟེན་པ་འདིའི་འབྲས་བུ་ཡིན་པས་དེས་ན་དེ་ལྟར་མི་བྱའོ། །འདི་དག་ནི་ཞི་བར་འགྱུར་བའི་ལམ་མ་ཡིན་ནོ། །དགའ་བ་མ་ཡིན། ཡིད་དུ་འོང་བ་མ་ཡིན། དམ་པ་རྣམས་ཀྱིས་མངོན་པར་འདོད་པ་ཡང་མ་ཡིན་ནོ། །ཤིན་ཏུ་ཕྲ་བའི་འབྲས་བུ་རྣམས་སྟོན་པར་བྱེད་པ། ཚུལ་ཁྲིམས་དང་ལྡན་པ་ཚངས་པར་སྤྱོད་པ་རྣམ་པར་དག་པ་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་པར་ལྟ་བ་དེ་དག་ནི་ལུས་ཞིག་ནས་ཤི་བའི་འོག་ཏུ་བདེ་འགྲོ་མཐོ་རིས་མཚེ་མའི་ལྷ་རྣམས་ཀྱི་བདེ་བ་རབ་ཏུ་འཕེལ་བ་དང་ལྡན་པའི་ས་འདི་ལ་སྐྱེ་བར་འགྱུར་རོ། །དེ་ལ་སྐྱེས་པ་རྣམས་ནི་ལེགས་པར་བྱས་པའི་ལས་ཀྱི་མཐའ་རྣམས་ལ་སྤྱད་པས་དེ་དག་དགའ་བའི་ལས་ཀྱི་འབྲས་བུ་རྣམས་ལ་སྤྱོད་པར་བྱེད་དོ། །འདི་ལྟ་སྟེ་ནགས་རྣམས་དང་ཉེ་བའི་ནགས་རྣམས་དང་ཁྲུས་ཀྱི་རྫིང་བུ་རྣམས་དང་། གསེར་གྱི་རིའི་རྩེ་མོ་རྣམས་དང་འབབ་ཆུ་དང་རིན་པོ་ཆེའི་རང་བཞིན་གྱི་འབབ་ཆུ་རྣམས་ལ་བལྟ་བར་སྡུག་པའི་བྱ་རྣམས་ཀྱིས་ཀུན་ནས་སྒྲ་འདོན་པ་དང་། གཞལ་ཡས་ཁང་གི་རྩེ་མོ་རྣམས་ཀྱང་རིན་པོ་ཆེ་བདུན་གྱི་རང་བཞིན་ལ་ནོར་བུས་ཆ་ཤས་རྣམས་རྣམ་པར་བཀྲ་{{page:{number:1710,folio:2b,volume:71}}}བར་བྱས་པ་དང་། པད་མའི་རྫིང་བུ་རྣམས་ཀྱང་བཻ་ཌཱུརྱ་དང་ཨིན་དྲ་ནཱི་ལ་དང་གསེར་གྱི་རང་བཞིན་རྣམས་ཀྱི་ཆ་ཤས་རྣམ་པ་སྣ་ཚོགས་པ་ལ་གཟུགས་དང་སྒྲ་དང་ཁ་དོག་དང་དབྱིབས་རྣམ་པ་སྣ་ཚོགས་པ་ལ་ལྟ་བར་དགའ་བའི་བུང་བའི་ཚོགས་རྣམས་ཀྱི་སྒྲ་བདེ་བ་སྐྱེད་པ་ཀུན་ཏུ་སྒྲོགས་པ་དང་ལྡན་པ་རྣམས་ལ་མངོན་པར་རྩེ་བར་བྱེད་དོ། །རིག་པ་དང་ལས་རྣམས་ཐམས་ཅད་ཀྱི་བདེ་བ་རབ་ཏུ་འཕེལ་བ་དང་ལྡན་པའི་ནགས་ཚང་ཚིང་རྣམས་དང་གཞན་ཡང་རྡོ་རྗེ་དང་བཻ་ཌཱུརྱ་དང་ཨིན་དྲ་ནཱི་ལ་དང་ཤེལ་གྱི་རང་བཞིན་གྱི་བྲག་རྣམས་ཆ་ཤས་དང་ཆ་ཤས་སུ་ཕྱེ་བའི་འོད་ཟེར་རྣམས་ཀྱིས་རྣམ་པར་བཀྲ་བར་གྱུར་པ་རྣམས་ལ་དགའ་བར་བྱེད་དོ། །འབབ་ཆུ་སྣ་ཚོགས་པའི་སྒྲ་བདེ་བ་སྐྱེ་བར་བྱེད་པའི་སྒྲ་སྙན་པ་དང་ལྡན་པ་རྣམས་ལ་དགའ་བར་བྱེད་དོ། །ཇི་ལྟར་འདོད་པ་བཞིན་དུ་བྱེད་པ་རང་དབང་ཅན་རྣམས་དཔེ་མེད་པར་གྱུར་པའི་ལྷ་རྫས་ཀྱི་འདོད་པ་རྣམས་ལ་སྟེན་པར་བྱེད་དོ། །ལྷའི་བུ་མོའི་ཚོགས་བརྒྱ་སྟོང་ཕྲག་དུ་མ་རྣམས་ཀྱིས་ཡོངས་སུ་བསྐོར་ནས་ཆེས་འཕགས་པར་གྱུར་པའི་བདེ་བ་རྣམས་འཕེལ་བ་དང་ལྡན་པའི་འདོད་པ་རྣམས་ལ་ཉེ་བར་ལོངས་སྤྱོད་པ་ཡིན་ཏེ། དེ་ཡང་རྣམ་པར་རྟོག་པ་དུ་མ་རྣམས་སུ་དཔེ་མེད་པར་གྱུར་པའི་ལྷ་རྫས་ཀྱི་བདེ་བ་རྣམས་ལ་ལོངས་སྤྱོད་པར་བྱེད་དོ། །རི་དང་རྩེ་མོ་རྣམས་གསེར་གྱི་རང་བཞིན་དང་བཻ་ཌཱུརྱའི་རང་བཞིན་རྣམས་ལ་དེ་དག་ནམ་མཁའ་ལ་ལན་བརྒྱ་ཕྲག་དུ་མར་འགྲོ་བར་བྱེད་པ། རྣམ་པ་སྣ་ཚོགས་པའི་གཟུགས་དང་ཆ་བྱད་དང་རྒྱན་རྣམས་ཕུན་སུམ་ཚོགས་པ། སྒྲིན་པོ་རྣམས་ཀྱི་རྒོད་པ་དང་གླུ་དང་གར་གྱིས་ཀུན་ནས་བརྒྱན་པར་གྱུར་པའི་ཞབས་འབྲིང་རྣམས་ཀྱིས་རྣམ་པར་བརྒྱན་ཅིང་རོལ་པའི་གཟུགས་དཔེ་མེད་པ་དང་ལྡན་པའི་ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་ནས། ཉེ་འཁོར་ཀུན་ནས་རྩེ་དགའ་བར་གྱུར་པས་རྣམ་པར་རྒྱུ་བར་བྱེད། རང་གི་འོད་དང་ལྡན་པའི་ལྷའི་བུ་མོ་རྣམས་ཀྱིས་ཡོངས་སུ་བསྐོར་ནས། དེ་ལྷ་རྫས་ཀྱི་འདོད་པའི་ཡོན་ཏན་གྱི་ཡུལ་ལྔ་ལ་རྣམ་པར་ཆགས་པས། གཟུགས་གང་དང་གང་ཉིད་མཐོང་བར་གྱུར་པ་དེ་དང་དེ་ཉིད་ཀྱང་རྣམ་པར་རྟོག་པ་དུ་མ་དང་ལྡན་པའི་ལྷ་རྫས་སྙིང་འགུལ་བར་བྱེད་པ་དཔེ་མེད་པའི་བདེ་བ་རྣམས་ལེགས་{{page:{number:1711,folio:3a,volume:71}}}པར་སྟོན་པར་བྱེད་པ་མཐོང་ངོ་། །ཇི་ལྟར་འདོད་པ་བཞིན་དུ་སྤྱོད་པར་བྱེད་པ་དེ་ལྟར་མིག་གིས་གཟུགས་རྣམས་མཐོང་བར་འགྱུར་རོ། །དེ་བཞིན་དུ་རྣ་བས་སྒྲ་རྣམས་ཐོས་པར་གྱུར་པ་ཡང་། ཐོས་ནས་བདེ་བར་འགྱུར་བ་དང་ཇི་ལྟར་འདོད་པ་བཞིན་དུ་རྣམ་པ་དུ་མར་རྣམ་པ་སྣ་ཚོགས་པར་གྱུར་པ་དང་ཀུན་ཏུ་རྟོག་པ་རྣམས་སྐྱེད་པར་བྱེད་པ་དང་མཆོག་ཏུ་གྱུར་པའི་ལྷའི་བུ་མོ་རྣམས་ཀྱིས་ལེགས་པར་བསྐྱེད་པའི་རྒོད་པ་དང་འགྱིང་བག་དང་རྩེད་མོ་རྩེ་བར་བྱེད་པ་རྣམས་སོ། །དེ་བཞིན་དུ་སྣས་ཀྱང་ལྷ་རྫས་ཀྱི་དཔེ་མེད་པ་དང་ལྡན་པའི་དྲི་རྣམས་སྣོམ་པར་བྱེད་དེ། རྣམ་པར་རྟོག་པ་དུ་མར་དཔེ་མེད་པར་གྱུར་པ་རྣམས་ལ་འདི་ལྟ་སྟེ། པད་མའི་རྫིང་བུ་རྣམས་ཀྱི་དྲི་ཤིན་ཏུ་ཞིམ་པར་གྱུར་པའི་དྲི་རྣམས་མངོན་པར་འདོད་པའི་རླུང་གིས་ལེགས་པར་བཏབ་པ་རྣམས་ལ་དང་། དྲི་གཞན་ཡང་དེ་ཁོ་ན་བཞིན་དུ་དྲི་ཤིན་ཏུ་ཞིམ་པ་དཔེ་མེད་པར་གྱུར་པའི་ལྷ་རྫས་རྣམ་པ་དུ་མ་རྣམས་མངོན་པར་འདོད་པའི་རླུང་གིས་རི་དང་སྨན་ལྗོངས་རྣམས་དང་བང་རིམ་རྣམས་དང་། རི་ཁྲོད་རྣམས་དང་ནགས་ཀྱི་ནང་རྣམས་ནས་བཏབ་པར་གྱུར་པའི་ཤིན་ཏུ་དྲི་ཞིམ་པ་དང་ལྡན་པའི་མེ་ཏོག་དུ་མ་དྲི་བླ་ལྷག་པར་གྱུར་པ་རྣམས་སྣོམ་པར་བྱེད་དོ། །དེ་བཞིན་དུ་ལྕེས་ཀྱང་རོ་རྣམས་མྱོང་བར་བྱེད་དོ། །དེ་ནི་འདོད་པའི་བདེ་བ་རྣམས་ཐམས་ཅད་ཕུན་སུམ་ཚོགས་པ་ཡིན་ཏེ། ལྷ་རྫས་ཀྱི་རོ་རྣམ་པ་དུ་མར་གྱུར་པ་སྐྱུར་བ་དང་། ལན་ཚྭ་དང་། ཚ་བ་དང་། ཁ་བ་དང་། བསྐ་བ་དང་། རྩུབ་པ་རྣམས་དང་། རྣམ་པ་དུ་མ་རྣམས་དང་། དཔེ་མེད་པར་གྱུར་པ་རྣམས་དང་། རྫས་དུ་མ་རྣམས་ལས་སྐྱེས་པ་དང་ཇི་ལྟ་བ་ཉིད་དུ་ཇི་ལྟར་འདོད་པའི་དུས་སུ་མཁོ་བ་རྣམས་དེ་དག་གིས་ཟ་བར་བྱེད་དོ། །དེ་ལྟར་ལྕེས་རོ་རྣམས་མྱོང་བར་བྱེད་དོ། །དེ་བཞིན་དུ་ལུས་ཀྱིས་ཀྱང་རེག་བྱ་རྣམ་པ་དུ་མ་རྣམས་ལ་རེག་པར་བྱེད་པ་ནི། བདེ་བའི་རེག་པར་བྱ་བ་བརྒྱད་དང་ལྡན་པར་གྱུར་པ་རྣམས་ལ་བསིལ་བར་གྱུར་པ་དང་། དྲོ་བ་དང་དྲོ་བར་གྱུར་པ་དང་བསིལ་བའི་རེག་བྱ་རྣམས་དང་ལྡན་པ་དང་དེ་བཞིན་དུ་འཇམ་པ་དང་ཕྲ་བ་དང་། ཚགས་དམ་པ་དང་མ་བཏགས་པ་དང་རྣམས་ཏེ་ཁ་དོག་དུ་མ་དང་ལྡན་པའི་གོས་རྣམས་སོ། །དེ་བཞིན་དུ་མཐོ་རིས་{{page:{number:1712,folio:3b,volume:71}}}ཀྱི་རྗེས་སུ་འཐུན་པའི་རྒྱན་གྱི་རྣམ་པ་རྣམས་ཀྱང་སྟེ། རིན་པོ་ཆེ་དུ་མའི་འོད་ཟེར་སྣང་བ་བྱེད་པ་དང་ལྡན་པ་རྣམས་ལ་དཔག་ཚད་བཅུ་དང་ཉི་ཤུ་དང་སུམ་ཅུ་དང་བཞི་བཅུ་དང་ལྔ་བཅུ་དང་དྲུག་ཅུ་དང་དེ་བཞིན་དུ། དཔག་ཚད་བརྒྱའི་བར་དུ་འོད་དང་ལྡན་པའི་ནོར་བུ་རྣམས་ཀྱི་རེག་བྱ་རྣམས་ཀྱང་ཉེ་བར་ལོངས་སྤྱོད་པར་བྱེད་དོ། །དེ་བཞིན་དུ་རྒྱན་གྱི་རྣམ་པར་གྱུར་པའི་མེ་ཏོག་བདེ་བའི་རེག་བྱ་དང་དྲི་དང་ལེགས་པར་འབྲེལ་པས་བསྒོས་པར་གྱུར་པ་རྣམ་པ་སྣ་ཚོགས་པ་རྣམས་ལྷ་རྫས་ཀྱི་ནགས་ཀྱི་གསེབ་ནས་རླུང་གིས་བདས་པའི་བདེ་བའི་རེག་བྱ་དང་ལྡན་པ་རྣམས་ཀྱི་རེག་བྱ་ལ་རྗེས་སུ་ལོངས་སྤྱོད་པར་བྱེད་པ་སྟེ། ལུས་ཀྱི་ལེགས་པར་བྱས་པའི་ལས་ཀྱི་མཐའ་རྣམས་ལ་སྤྱད་པར་གྱུར་པ། རང་གིས་ལེགས་པར་བྱས་པའི་ལས་རྣམས་ཀྱིས་འདོད་པ་སྡུག་པ་ཡིད་དུ་འོང་བ་འཕགས་པ་དགྱེས་པ་ཡིན་གྱི། མ་བྱས་པ་རྣམས་ཀུན་ཏུ་འོང་བར་འགྱུར་བ་ནི་མ་ཡིན་ནོ། །འདོད་རྒྱལ་བ་རྣམས་ནི་མ་ཡིན་ནོ། །བྱས་པ་ཆུད་ཟ་བར་འགྱུར་བ་ནི་མ་ཡིན་ནོ། །རྒྱུ་མེད་པ་ནི་མ་ཡིན་ནོ། །གཞན་བག་མེད་པ་རྣམས་ཀྱིས་བྱས་པ་ནི་མ་ཡིན་ནོ། །ལས་དང་འབྲས་བུ་རྣམས་དང་ཆ་མི་འདྲ་བར་གྱུར་པའི་རྒྱུ་རྐྱེན་རྣམས་ཀུན་ཏུ་ཚོགས་པ་ནི་མ་ཡིན་ནོ། །འདི་དག་ནི་འབྲས་བུ་དང་བཅས་པར་སྨིན་པར་ལེགས་པར་མཐོང་བ་རྣམས་དང་ཆ་འདྲ་བའི་ལས་རྣམས་ཀྱི་འབྲས་བུ་ལ་ཉེ་བར་ལོངས་སྤྱོད་པ་ཡིན་ནོ། །ཚུལ་ཁྲིམས་ལ་སྤྱོད་པར་གྱུར་པ་དེ་དེ་བཞིན་དུ་ཡིད་ཀྱིས་ཀྱང་གང་འདོད་པའི་འདོད་པ་རྣམས་ལ་སྟེ། འདོད་པའི་ཡིད་དུ་འོང་བའི་ལྷ་རྫས་ཀྱི་གཟུགས་མང་ཞིང་རྒྱ་ཆེན་པོར་གྱུར་པ་རྣམས་དང་། ཕྲ་བ་རྣམས་དང་བར་མ་རྣམས་དང་ཀུན་ནས་འཕེལ་བར་འགྱུར་བའི་དུས་སུ་བྱུང་བ་རྣམས་དང་། དེ་བཞིན་དུ་མར་འབྲི་བའི་དུས་སུ་དང་བར་མའི་དུས་སུ་ཐོབ་པ་རྣམས་ལོངས་སྤྱོད་པར་བྱེད་པ་ན། དེ་ལྟར་ཡང་སེམས་བསྐྱེད་པ་ཉིད་ཀྱིས་མངོན་པར་འདོད་པར་གྱུར་པའི་ཉེ་བར་ལོངས་སྤྱད་པར་བྱ་བ་རྣམ་པ་དུ་མའི་བདེ་བའི་ཆོས་རྣམས་ལ་མངོན་པར་འཚལ་བས་ཉེ་བར་ལོངས་སྤྱོད་པར་བྱེད་དོ། །ཚུལ་ཁྲིམས་ལ་སྤྱད་པའི་སྐྱེས་བུ་དེ་དག་རྣམས་དེ་ལྟར་ཁྱད་པར་དུ་ཡང་ལྷ་རྣམས་ནི་ཡུལ་དྲུག་གི་མེ་ལ་རྣམ་པར་{{page:{number:1713,folio:4a,volume:71}}}ཆགས་པར་གྱུར་ཅིང་། འདོད་པའི་ཆུ་བོ་རྣམས་ཀྱིས་ཁྱེར་བར་གྱུར་པས་དེ་དག་ནགས་ནས་ནགས་རྣམས་དང་རིའི་རྩེ་མོ་ནས་རིའི་རྩེ་མོ་རྣམས་ལྷ་རྫས་ཀྱི་རིན་པོ་ཆེའི་ཁམས་རྣམས་ཀྱི་འབྱུང་ཁུངས་དང་ལྡན་པ་རྣམས་ནས་རིན་པོ་ཆེའི་ཁམས་རྣམས་ཀྱི་འབྱུང་ཁུངས་དང་ལྡན་པ་རྣམས་སུ་ཀུན་ཏུ་ཉེ་བར་འགྲོ་བར་བྱེད་ཅིང་། ནགས་དང་ཉེ་བའི་ནགས་ཀྱི་ཚལ་རྣམས་དང་། འབབ་ཆུའི་སྒྲ་རྣམས་ཀུན་ནས་ལེགས་པར་གྲག་པ་དང་ཁ་དོག་དང་དབྱིབས་དང་རིགས་དང་། སྡེ་ཚན་མི་འདྲ་བ་བརྒྱ་ཕྲག་གི་བྱ་རྣམས་ཀྱི་སྒྲ་སྙན་པར་འབྱིན་པས་ཡིད་དགའ་བར་གྱུར་པ་རྣ་བ་དག་ལ་གཏད་པས་དབྱངས་ཀྱིས་ཀུན་ནས་འཁྲིད་པ་དང་རྒྱན་དང་ལེགས་པར་ལྡན་པའི་དགའ་བས་ཡིད་འཕྲོག་པར་གྱུར་པ་རྣམས་དེ་ལྟར་དེ་ལེགས་པར་བྱས་པའི་ལས་ཀྱི་མཐའ་ལ་སྤྱད་པ་རྣམས་དེ་ལེགས་པར་ཉེ་བར་འགྲོའོ། །མང་པོ་རྣམས་ཉིད་ཀྱང་གཟུགས་དང་ཆ་བྱད་དང་། རྒྱན་དང་ལེགས་པར་གནས་པ་རྣམས་ཀྱི་ཡོན་ཏན་དུ་མ་རྣམས་དང་ལྡན་པའི་ཆ་བྱད་ཅན་རྣམས་བསྒྲིན་པ་དང་། འགྱིང་བས་འདོད་པའི་མེ་རྣམས་ལེགས་པར་སྐྱེད་པར་བྱེད་པ་རྣམས་ཀྱིས་ཡོངས་སུ་བསྐོར་ནས་གནས་རྣམ་པ་དུ་མ་རྣམས་ཉེ་བར་སྟོན་པར་བྱེད་དོ། །ལྷ་རྫས་ཀྱི་ཕྲེང་བ་མཆོག་རྣམས་ཀྱིས་བརྒྱན་པ་དང་། མེ་ཏོག་གི་ཕྲེང་བ་དང་ཕྱེ་མ་དང་བྱུག་པ་རྣམས་ཀྱིས་རྣམ་པར་བརྒྱན་པས་གསེར་གྱི་རང་བཞིན་དང་བཻ་ཌཱུརྱ་དང་གསེར་འབར་བའི་རང་བཞིན་གྱི་རྩེ་མོ་རྣམས་ལ་སྟེན་པར་བྱེད་དོ། །སེམས་བསྐྱེད་པ་དང་ལྷན་ཅིག་ཉིད་དུ་འདོད་པ་དུ་མ་རྣམས་ཉེ་བར་བསྟེན་ནས། ལྷན་ཅིག་སྤྱོད་པ་རྣམས་དང་བཅས་པས། གལ་ཏེ་ཤེད་ན་ཉེ་བའི་ནགས་གཞན་རྣམས་ཉེ་བར་སྟེན་པར་བྱེད་དོ། །མཉམ་པ་དང་མི་མཉམ་པའི་སའི་ཆ་ཤས་རྣམས་དགའ་བར་གྱུར་པའི་གསེར་དང་བཻ་ཌཱུརྱའི་རང་བཞིན་དང་གསེར་བཟང་པོའི་རང་བཞིན་དང་དངུལ་དང་ཨིན་དྲ་ནཱི་ལ་དང་མུ་ས་རའི་རང་བཞིན་རྣམས་ལ་དྲིལ་བུ་གཡེར་ཀ་སྒྲ་སྒྲོགས་པའི་དྲ་བའི་སྐད་ཕུན་སུམ་ཚོགས་པས་རྣམ་པར་བརྒྱན་པའི་སྒྲ་རྣམས་དང་། བྱའི་ཚོགས་རྣམ་པ་སྣ་ཚོགས་པ་རྣམས་ཀྱིས་རྣམ་པར་བརྒྱན་པ་རྣམས་ལ། ལན་བརྒྱ་ཕྲག་རྣམས་སུ་{{page:{number:1714,folio:4b,volume:71}}}རྣམ་པར་རྒྱུ་བར་བྱེད་པ་གང་གི་ཚེ། བག་མེད་པས་བག་མེད་པར་རྣམ་པར་སྤྱོད་པར་བྱེད་པ་དེའི་ཚེ། དེ་དག་རྣམས་མངོན་པར་ཀུན་ཏུ་མཐོང་ནས་བག་ཡོད་པ་ཞེས་བྱ་བའི་བྱས་རྗེས་སུ་འདོམས་པར་བྱེད་པའི་ཚིགས་སུ་བཅད་པ་འཆད་པ་ཇི་ལྟར། གསར་པའི་ལས་ཀྱང་ཟད་འགྱུར་ལ། །རྙིངས་པ་ཡོངས་སུ་སྤྱོད་པ་ཡིན། །དེ་ཟད་པས་ནི་རྟག་ཏུ་ལྟུང་། །མཐོ་རིས་ལྷ་ཡི་ཆོས་འདི་དག །རྟག་ཏུ་ལས་ཀྱིས་ལྷུང་བ་ཡིན། །དེ་བཞིན་འཚོ་བ་སྐད་ཅིག་སྟེ། །འཆི་བདག་མྱུར་བར་འོང་བ་ཡང་། །བྱིས་པ་རྣམས་ཀྱིས་རིག་པའང་མིན། །ཁྱོད་ཀྱིས་འདི་མིན་འདིའི་ཡང་ཁྱོད། །མིན་ཡང་ཆགས་པས་མ་ཤེས་སོ། །དུས་འགྲོ་རྟག་པར་ཤིན་ཏུ་མྱུར། །ལྟུང་འགྱུར་དེ་ཡང་ཉེ་བར་འོང་། །ཐོབ་པ་དང་ནི་འཇིག་པའི་རྒྱུ། །ཡུལ་དུ་མ་ལ་ཆགས་པ་ཡིན། །གནོད་དང་བཅས་པ་དེ་ལ་ཁྱོད། །བློ་ངན་རྟག་ཏུ་ཅི་སྟེ་འགྲོ། །གང་ཕྱིར་ལེགས་པར་བྱས་པའི་ལས། །དེ་ལྟར་ཁྱོད་ཀྱིས་བདེ་ལོངས་སྤྱད། །ཡང་ནི་ཅི་ཕྱིར་ལེགས་བྱས་པའི། །ལས་རྣམས་དག་ནི་ཅིས་མི་བྱེད། །ཡུལ་རྣམས་ལ་ནི་གང་ཆགས་པ། །དེ་ནི་སྲིད་པའི་རྒྱ་མཚོར་ནུབ། །གང་ཡང་དེ་ལས་རྣམ་གྲོལ་བ། །དེ་ནི་སྡུག་བསྔལ་མཚོ་ལས་གྲོལ། །ཡུལ་གྱི་རླབས་ཀྱི་ཤུགས་པོ་ཆེ། །སྲིད་པའི་ཆུ་ཀླུང་ལས་ཀུན་བྱུང་། །མྱང་འདས་གྲོང་ཁྱེར་འགྲོ་བ་ཡིན། །དཔའ་བོས་དེ་ནི་སྤང་བར་གྱིས། །བརྟན་པ་དེ་ཉིད་ཚོལ་རྣམས་ཀྱིས། །ཡུལ་རྣམས་ངེས་པར་བཟློག་པར་གྱིས། །དེས་བསྐྱེད་ཡུལ་གྱི་སྲེད་པ་རྣམས། །སྲིད་པ་གསུམ་དུ་འཇུག་ཅིང་འགྲོ། །ཡུལ་རྣམས་ངེས་པར་བཟློག་པར་གྱིས། །བདག་ཅག་དེ་ཡིད་བྱས་ལ་རེ། །ཀིམ་པ་ཀ་དང་འདྲ་བ་དང་། །ཕྱི་ནས་རྣམ་སྨིན་རྩུབ་པ་ཡིན། །མི་སེམས་བདེ་ལ་ཀུན་ཏུ་ཆགས། །ཡུལ་རྣམས་ལ་ནི་རྒྱུག་པར་བྱེད། །དེས་ནི་མི་དགེའི་ལས་རྣམས་སོག །བློ་གྲོས་ངན་པས་གང་རྒྱུག་པའི། །གཡོ་བ་མི་བཟད་རྩུབ་པ་ལས། །དེ་ཕྱིར་སེམས་ནི་རྟག་ཏུ་སྲུངས། །རྟག་ཏུ་ཡུལ་ལ་ཀུན་ཆགས་པ། །སྲིད་པའི་ཡུལ་གྱིས་གཡོགས་པ་ཡི། །ཡུལ་རྣམས་ལ་ནི་རྒྱུག་བྱེད་པ། །བྲེལ་ཕོངས་དེ་དག་མ་གོའོ། །{{page:{number:1715,folio:5a,volume:71}}}ཕྱི་ནས་བྲེལ་ཕོངས་ཐོབ་པས་ཀྱང་། །ལས་ཀྱི་འབྲས་བུ་རིག་པར་གྱུར། །ཤེས་ནས་ཀྱང་ནི་ལས་འདི་དང་། །རྟག་ཏུ་ཡུལ་རྣམས་སྐྱོན་དེ་དང་། །འགྲོ་བ་མ་ལུས་བཅིངས་གྱུར་པའི། །སྐྱོན་གཞན་ཡང་ནི་རྟག་ཏུ་སྤོངས། །དེ་ལྟར་བག་ཡོད་པར་གྱུར་པའི་བྱ་དེས་བག་མེད་པས་བག་མེད་པར་རྣམ་པར་རྒྱུ་བའི་ལྷ་དེ་དག་རྣམས་ལ་ལེགས་པར་སྒྲོགས་སོ། །དེ་གཏན་ཚིགས་ཀྱིས་བརྗོད་ཀྱང་དེ་དག་རྣམས་ཀུན་ནས་རྟོགས་པ་ཡང་མ་ཡིན་ཏེ། ཡུལ་ལ་ཀུན་ཏུ་འཆུམས་པར་གྱུར་པས་དེས་དེ་དག་ལ་བརྩི་བགྲང་མེད་པར་སླར་ཡང་དེ་ཁོ་ན་བཞིན་དུ་ཡུལ་རྣམས་ལ་རྣམ་པར་ཆགས་པར་གྱུར་པའི་བློས་འཁོར་བའི་དགོན་པ་ལྟ་བུར་གྱུར་པ་དང་། ཤིན་ཏུ་སྡུག་བསྔལ་སྐྱེད་པར་བྱེད་པའི་རྒྱུར་བྱེད་པ་དེ་ལྟར་སེམས་དང་འགྲོ་བ་དང་རབ་ཏུ་སྤྱོད་པར་བྱེད་པ། རྟག་ཏུ་ཡང་ཡུལ་གྱི་གནས་སྐབས་རྣམས་ལ་འགྲོས་བྱེད་པར་མཚུངས་པའི་གནས་སྐབས་རྣམས་སུ་རྗེས་སུ་ཆགས་པར་བྱེད་པ་གནས་པ་མེད་པའི་འགྲོས་དང་། རབ་ཏུ་རྒྱུ་བས་ཀུན་ཏུ་གནས་པར་བྱེད་པ། རྟག་ཏུ་ཡང་སྐྱེས་པ་གཅིག་ཅིག་ཚོལ་བ་ལ་ཞུགས་པ་དག་དང་། མཚོན་ཆ་དང་མེ་དང་གཡང་ས་རྣམས་དང་། ཡིད་མཚུངས་པ་མི་རྣམས་ཐམས་ཅད་སྲེག་པར་བྱེད་པའི་ནགས་ཀྱི་མེར་གྱུར་པ་སྡུག་བསྔལ་རྣམས་ཐམས་ཅད་ཀྱི་རྒྱུ་མཚན་དུ་གྱུར་པའི་ལྷའི་བུ་མོ་དེ་དག་རྣམས་ཉིད་དང་དེ་ལྷན་ཅིག་ཏུ་རྩེ་དགའ་བར་བྱེད་དོ། །གང་ཞིག་བདེ་བ་རྣམས་ཐམས་ཅད་འདོད་པ་དང་བློ་དང་ལྡན་པ་དང་བདེ་བ་རྣམས་རྗེས་སུ་ཚོལ་བར་བྱེད་པ་དང་འཁོར་བའི་འཇིགས་པ་རྣམས་ཀྱིས་འཇིགས་པ་རྣམས་ནི་འདི་དག་རྣམས་ཀྱི་དྲུང་ན་གནས་པ་ནི་འཇིགས་པ་ཡིན་པར་བྱའོ། །ཐམས་ཅད་ཀྱིས་ཀྱང་བརྩོན་པར་བྲོས་པར་བྱའོ། །དེ་དག་ཉིད་ལ་ཀུན་ཏུ་རྨོངས་པའི་ཡིད་ཅན་རྣམས་འདོད་ཆགས་ཀྱིས་དམུས་ལོང་དུ་བྱས་པའི་ཡིད་ཅན་རྣམས་ནི་དེ་དག་རྣམས་ཀྱི་མཐུ་སྟོབས་ལས་བྱུང་བའི་སྡུག་བསྔལ་རྣམས་ཤེས་ཀྱང་དེ་དག་རྣམས་ཉིད་དང་ལྷན་ཅིག་ཏུ་དགའ་བར་བྱེད་དོ། །བྱིས་པ་རྣམས་ཐམས་ཅད་ནི་འཁོར་བའི་འདམ་རྫབ་ཏུ་གྱུར་པའི་མཚན་ཉིད་ཀྱིས་ལོང་བ་འདོད་ཆགས་ཞེ་སྡང་གཏི་མུག་རྣམས་ཀྱིས་{{page:{number:1716,folio:5b,volume:71}}}ལོང་བར་གྱུར་པའི་འཆི་བདག་རྣམས་ཐམས་ཅད་དང་རྩེ་དགའོ། །དེ་ལྟར་དེ་དག་རྣམས་དང་དེ་ཡང་ལྷན་ཅིག་ཏུ་སྤྱོད་པར་བྱེད་པ་ལ་ཡང་དེ་བཞིན་དུ་ཡང་མི་རྩིའོ། །གང་རྣམ་པ་དུ་མས་ཕན་པར་གྱུར་པ་དེ་ཁོ་ན་ཉིད་དང་། ངན་སོང་ལས་ཟློག་པར་བྱེད་པའི་ཚིག་ཡིན་ཡང་དེ་ཁོ་ན་བཞིན་དུ་དེའི་སེམས་ཡོངས་སུ་བསླུས་པས། དེ་ཁོ་ན་ཉིད་དེ་མངོན་པར་མ་ཤེས་པས་ནགས་དང་ཉེ་བའི་ནགས་དེ་དག་རྣམས་སུ་དགའོ། །སྲེད་པའི་ཞགས་པ་ལེགས་པར་བསྐྱེད་པ་དེ་དག་རྣམས་ཉིད་དང་ལྷན་ཅིག་ཏུ་སྟེ། འཕགས་པ་མ་ཡིན་པ་རྣམས་དང་ལྷན་ཅིག་ཏུ་དགའ་བར་བྱེད་དོ། །དེ་གསེར་དང་བཻ་ཌཱུརྱ་དང་ཨིན་དྲ་ནཱི་ལ་དང་ནཱི་ལ་ཆེན་པོ་དང་མུ་ས་ར་གལྦ་ལ་སོགས་པའི་རིན་པོ་ཆེ་རྣམས་ཀྱིས་ཡོངས་སུ་གང་བ་རྣམས་ལེགས་པར་རྣམ་པར་ཕྱེ་བའི་ས་གཞིའི་ཆ་ཤས་རྣམ་པ་དུ་མ་རྣམས་ཀུན་ལ་རྣམ་པར་རྒྱུ་བར་གྱུར་པ་ན། བརྒྱ་ལ་ཞིག་ན་ཆེན་པོར་གྱུར་པའི་སྐད་ཀྱི་གདངས་ཐོས་ན་བདེ་ཞིང་ཡིད་དགའ་བར་བྱེད་པ། ལྷ་རྫས་ཀྱི་ཡོན་ཏན་རྣམས་དང་ལྡན་པ་ཐོས་པར་འགྱུར་རོ། །དེས་ཐོས་ནས་འདི་སྙམ་དུ་སེམས་ཏེ། སྒྲ་འདི་དག་གང་གི་ཡིན་སྙམ་ནས། དེ་ངོ་མཚར་བར་གྱུར་པའི་ཡིད་ཀྱིས་ལྷན་ཅིག་རྗེས་སུ་སྤྱོད་པའི་འཁོར་དང་བཅས་ནས་གང་ན་སྒྲ་འདི་ཡོད་པ་དེར་ལེགས་པར་ཉེ་བར་འགྲོའོ། །དེ་ནས་འགྲོ་བར་བྱེད་པ་ཉིད་ན་གང་ན་ཤིན་ཏུ་ངར་ཆེ་བར་གྱུར་པ་ཡི་གེ་རྣམས་གསལ་བར་གྱུར་པ་གླུའི་སྒྲ་དེ་དང་དེ་དག་རྣམས་ཉིད་ཤིན་ཏུ་སྙན་པའི་མཆོག་ཏུ་ཕྱིན་པ་ཡན་ལག་ལྔ་དང་ལྡན་པའི་རྔ་སྒྲ་རྣམས་ཀྱིས་ཕུན་སུམ་ཚོགས་པ་དེ་དག་རྣམས་ནི་ཤིན་ཏུ་བར་ཡང་ཡོན་ཏན་རྣམས་ཕུན་སུམ་ཚོགས་པ་དཔེ་མེད་པར་གྱུར་པའི་སྔར་ཐོས་མ་མྱོང་བའི་སྒྲ་འདི་དག་དེ་དག་ཏུ་ཐོས་པར་གྱུར་ཏོ། །ལྷ་གསར་དུ་སྐྱེས་པ་དེ་ལྷན་ཅིག་སྤྱོད་པ་རྣམས་དང་བཅས་ནས་ནགས་དེར་ཉེ་བར་རྒྱུག་སྟེ། རིན་པོ་ཆེའི་རང་བཞིན་གྱི་ཤིང་རྣམ་པ་དུ་མ་རྣམས་ཕུན་སུམ་ཚོགས་པ། དགའ་བ་ཆེན་པོའི་ནགས་ཚལ་ཞེས་བྱ་བ་རྒྱ་ཁྱོན་དུ་དཔག་ཚད་བརྒྱ་པ་ཞེང་དུ་དཔག་ཚད་ཉི་ཤུ་པ་ནགས་དེ་ན་ནི་ནགས་ཆེན་པོར་གྱུར་པས། ཤིང་རྣམས་ཕུན་སུམ་ཚོགས་པ་ཡོན་ཏན་ཆེན་པོ་དང་ལྡན་པ་བརྒྱ་ཕྲག་དུ་མ་རྣམས་དང་སྟོང་ཕྲག་དུ་མ་རྣམས་ཀྱི་{{page:{number:1717,folio:6a,volume:71}}}ལྷའི་ཚོགས་རྣམས་གནས་པ་ཡང་གླུ་ལེན་པར་བྱེད་པ་དང་། རྩེ་དགའ་བར་བྱེད་པ་དང་གར་ཡང་བྱེད་དོ། །དེ་ནས་ལྷ་གསར་དུ་སྐྱེས་པ་དེས་ནགས་དེ་མཐོང་བར་གྱུར་ནས་ཞུགས་པར་གྱུར་པ་དང་། ནགས་རྣམས་ཐམས་ཅད་གསེར་གྱི་རང་བཞིན་གྱི་ཤིང་བཻ་ཌཱུརྱའི་རང་བཞིན་གྱི་ལོ་མ་ལྷའི་རྫས་ལས་རབ་ཏུ་བྱུང་བ་དྲི་དང་མེ་ཏོག་རྣམས་སོ། །དེ་དག་དང་འདྲ་བའི་ཡོན་ཏན་གྱི་ཕྲེང་བ་རྣམས་དང་། མདོག་དང་དབྱིབས་རྣམ་པ་དུ་མར་གྱུར་པ་དེ་དག་རྣམས་དེས་ཡང་དག་པར་མཐོང་ནས་གཞན་ཡང་གཞན་རྣམས་ལ་ལྟ་བར་བྱེད་དེ། ཤིང་བཻ་ཌཱུརྱའི་རང་བཞིན་ལ་ཨིན་དྲ་ནཱི་ལའི་ཡལ་ག་རྣམས་དང་། གསེར་གྱི་རང་བཞིན་གྱི་འདབ་མ་རྣམས་དང་། དངུལ་གྱི་ཁ་དོག་གི་འབྲས་བུ་རབ་ཏུ་སྨིན་པར་གྱུར་པ་རྣམས་ལྷ་རྫས་ཀྱི་རོའི་ཡོན་ཏན་རྣམས་ཕུན་སུམ་ཚོགས་པའོ། །ཨིན་དྲ་ནཱི་ལའི་མདོག་གི་ཡལ་ག་རྣམས་ཀྱིས་མངོན་པར་བསྐོར་བ་ལ་རྣམ་པ་སྣ་ཚོགས་པའི་ཁ་དོག་དང་ལྡན་པའི་མེ་ཏོག་རྣམས་ཀྱིས་མངོན་པར་བསྐོར་བ་རྣམས་དང་། ཤིང་གཞན་དག་རྣམས་ཀྱང་མཐོང་བ་ལ་འདི་ལྟ་སྟེ། ཨིན་དྲ་ནཱི་ལའི་རྩ་བ་གསེར་གྱི་མདོག་གི་ཡལ་ག་བཻ་ཌཱུརྱའི་རང་བཞིན་གྱི་འདབ་མ་དང་ལྡན་པ་རྣམས་ལ་མདོག་དང་དབྱིབས་རྣམ་པ་དུ་མ་རྣམས་དང་ལྡན་པའི་བུང་བའི་ཚོགས་རྣམས་ཀྱིས་ཉེ་བར་མཛེས་པར་གྱུར་པ། ཤིན་ཏུ་སྙན་པའི་སྒྲ་རྣམས་ཀྱིས་མིག་དང་ཡིད་འཕྲོག་པར་བྱེད་པ་རྣམས་སོ། །དེ་བཞིན་དུ་ལྷ་གསར་དུ་སྐྱེས་པ་དེས་གཞན་དག་རྣམས་ཀྱང་མཐོང་བ་ལ་ལྷ་རྫས་ཀྱི་མེ་ཏོག་ཁ་ཕྱེ་བ་དང་མིག་ཟུམ་པ་རྣམས་ཀྱང་མཐོང་ན་དགའ་བར་འགྱུར་བའི་རིན་པོ་ཆེ་བདུན་གྱི་རང་བཞིན་རྣམ་པར་འདྲེས་པའི་ཆ་ཤས་རབ་ཏུ་རྣམ་པར་ཕྱེ་བ་མཆོག་ཏུ་ངོ་མཚར་བར་གྱུར་པ། སྒྲའི་རྣམ་པ་ཐོས་པར་དགའ་བ་རྣམས་ཀྱིས་ཡིད་མངོན་པར་དགའ་བར་བྱེད་པ་རྣམས་སོ། །དེ་བཞིན་དུ་གཞན་དག་འཁྲི་ཤིང་གི་ཁང་པ་རྣམས་གསེར་གྱི་འཁྲི་ཤིང་རྣམས་ཀྱི་ལོ་མ་འགུལ་བ་རྣམས་ལ་འདབ་མ་རྣམས་ལེགས་པར་ཁྱབ་པར་གྱུར་པ་བུང་བའི་ཚོགས་ཀྱི་ཁྱད་པར་བརྒྱ་སྟོང་རྣམས་ཀྱི་སྒྲའི་བྱེ་བྲག་སྙན་པར་དགའ་བ་རྣམས་མཐོང་ངོ་། །དེ་བཞིན་དུ་འཁྲི་ཤིང་གི་ཁང་པ་གཞན་དག་ཀྱང་བཻ་ཌཱུརྱའི་རང་བཞིན་གྱི་{{page:{number:1718,folio:6b,volume:71}}}ཡལ་ག་རྣམས་ཀྱིས་རྣམ་པར་བརྒྱན་པ། ཨིན་དྲ་ནཱི་ལ་ཆེན་པོའི་འདབ་མ་རྣམས་ཀྱིས་ལེགས་པར་གཡོགས་པ་རབ་ཀྱི་མཆོག་གི་ནོར་བུ་མདོག་རྣམ་པར་བཀྲ་བ་རྣམས་ཀྱིས་བརྒྱན་པ་ལ་བྱ་རྣམས་ཀྱིས་ཀུན་དུ་སྟེན་པར་བྱེད་པ་རྣམས་ནགས་དེ་འཇམ་པ་མནན་ན་ནེམ་ལ་བཏེག་ན་འཕར་བའི་ས་གཞིའི་ཆ་ཤས་ལེགས་པར་ཕྱེ་བ་རྣམས་དང་། ལྷ་རྫས་ཀྱི་དྲི་རྣམས་ཀྱིས་བསྒོས་པ་ལྷའི་བུ་མོའི་ཚོགས་རྣམས་དང་བཅས་པ་མཐོང་བར་གྱུར་ཏོ། །དེ་བཞིན་དུ་གནས་གཞན་དག་རྣམས་ཀྱང་མཐོང་བར་གྱུར་པ་ལ་ལྷ་གསར་དུ་སྐྱེས་པ་དེས། གང་འགའ་ཞིག་སྔར་མ་མཐོང་བ་སའི་རྣམ་པའི་ཆ་ཀུན་ཡང་ཡོངས་སུ་ཚོགས་པ་བཞིན་དུ་ལྷ་རྫས་ཀྱི་ཁ་དོག་གི་རིན་པོ་ཆེ་བདུན་གྱི་རང་བཞིན་རྣམས་ཀྱིས་ལེགས་པར་རྣམ་པར་གཡོགས་པ། ཤིན་ཏུ་དགའ་བ་དང་ལེགས་པར་མཉམ་པའི་ས་ཕྱོགས་ཀྱི་ཆ་མཆོག་ཏུ་དགའ་བ་རྣམས་ཕྱི་བཞིན་རྗེས་སུ་འབྲང་བའི་འཁོར་དང་བཅས་པ་རྣམས་མཆོག་ཏུ་ངོ་མཚར་བས་རྣམ་པར་གཡེངས་པའི་མིག་གིས་མཐོང་བར་འགྱུར་རོ། །ནགས་དེར་ལྷ་དེས་གང་དག་ཁོ་ན་མཐོང་བར་གྱུར་པ་དེ་དག་ཁོ་ན་འདོད་པ་སྡུག་པ་ཡིད་དུ་འོང་བ་མཐོང་བར་འགྱུར་རོ། །གང་དག་ཁོ་ན་ཐོས་པ་དེ་དག་ཉིད་འདོད་པ་སྡུག་པ་ཡིད་དུ་འོང་བ་ཡིད་མངོན་པར་དགའ་བ་རྣམས་ཐོས་པར་འགྱུར་རོ། །དེས་གང་དང་གང་ཉིད་སྣོམ་པར་བྱེད་པ་ན་དེ་དང་དེ་ཉིད་འདོད་པ་དགའ་བ་ཡིད་དུ་འོང་བ་རྣམས་སྣོམ་པར་བྱེད་དོ། །རྣམ་པ་དུ་མ་དེ་དག་རྣམས་ལས་དེས་གང་ཁོ་ན་སེམས་པར་བྱེད་པ་དེ་དག་ཉིད་འདོད་པ་དགའ་བ་ཡིད་དུ་འོང་བ་རྣམས་མྱོང་བར་བྱེད་པ་ཡིན་ནོ། །རབ་ཀྱི་ཕུལ་གྱི་ལྷ་རྫས་ཀྱི་རོའི་རོ་གཅིག་ཕུན་སུམ་ཚོགས་པ་ལས་ཀྱང་། དེ་གང་ཁོ་ན་ཉན་པར་བྱེད་པ་དེ་དང་དེ་ཉིད་རྣམ་པ་དུ་མར་དགའ་བ་ཡིད་དུ་འོང་བ་རྣམས་ཐོས་པར་འགྱུར་རོ། །དེ་གང་དང་གང་ལ་རེག་པར་བྱེད་པའམ། གང་དང་གང་ཉིད་སེམས་པར་བྱེད་པ་དེ་དང་དེ་ཉིད་འདོད་པ་དགའ་བ་ཡིད་དུ་འོང་བ་རྣམས་འདིའི་སེམས་བསྐྱེད་པ་དང་དུས་གཅིག་ཁོ་ནར་འདི་ལ་ཕུན་སུམ་ཚོགས་པར་འགྱུར་རོ། །དེ་ལྟར་འདི་འདོད་པ་རྣམས་ཐམས་ཅད་ཀྱི་འཆིང་བས་བཅིངས་ནས་རབ་ཏུ་རྒྱ་ཆེ་བའི་བདེ་བ་{{page:{number:1719,folio:7a,volume:71}}}དང་ལྡན་པ་ནི། དེ་ལ་ཕྱི་བཞིན་རྗེས་སུ་འགྲོ་བའི་འཁོར་རྣམས་དང་བཅས་ནས་རྣམ་པ་དུ་མ་དང་། རྣམ་པར་རྟོག་པ་དུ་མའི་སའི་ཆ་རྣམས་ལ་ལྷ་ཡུལ་གྱི་བྱའི་ཚོགས་ཀྱིས་ཁྱད་པར་གྱི་སྒྲ་འདོན་པའི་ནགས་ཚལ་ཆེན་པོ་དེ་ལ་ཞུགས་པར་གྱུར་ཏོ། །དེ་ཞུགས་པར་གྱུར་པ་ན་པད་མའི་རྫིང་བུ་རྣམ་པ་སྣ་ཚོགས་པར་མཛེས་པ་རྣམས་དང་། ས་གཞིའི་ཆ་ཤས་ལེགས་པར་རྣམ་པར་ཕྱེ་བ་རྣམས་དང་། དེ་ལས་ཤིན་ཏུ་ཆེས་ལྷག་པར་བསྟར་བའི་ས་ཕྱོགས་ཀྱི་ཆ་གཞན་རྣམས་ཉིད་ཀྱང་རབ་ཏུ་མཐོང་ངོ་། །པད་མའི་རྫིང་བུ་དེ་དག་རྣམས་ཀྱི་མཛེས་པར་གྱུར་པ་རྣམས་ནི། འདི་ལྟ་སྟེ་པད་མ་ལ་ལ་ནི་བཻ་ཌཱུརྱའི་ཡུ་བ་གསེར་གྱི་འདབ་མ་རྡོ་རྗེའི་རང་བཞིན་གྱི་ཟེ་འབྲུ་དེ་བཞིན་དུ་ཨིན་དྲ་ནཱི་ལའི་རང་བཞིན་གྱི་ལྟེ་བ་རྣམས་ཡིན་ཏེ་ཤིན་ཏུ་འཇམ་པ་རྣམས་ཡིན་ནོ། །དེ་བཞིན་དུ་གཞན་དག་རྣམས་ཀྱང་བཻ་ཌཱུརྱའི་འདབ་མ་དང་། གསེར་གྱི་རང་བཞིན་གྱི་ཡུ་བ་དང་། དངུལ་གྱི་རང་བཞིན་གྱི་སྙིང་པོ་དང་། པད་མ་རཱ་གའི་ཟེ་བ་དང་ལྡན་པ་རྣམས་ལ་རྣམ་པ་སྣ་ཚོགས་པའི་བུང་བའི་ཚོགས་རྣམས་ཀྱི་རྣམ་པར་བརྗོད་པའི་སྒྲ་འབྱིན་པར་ཉན་པར་འོས་པར་སྙན་པས་དགའ་བར་གྱུར་པ་རྣམས་དང་། འདབ་མ་རྣམ་པར་བཀྲ་བར་གྱུར་པའི་པད་མའི་འདབ་མ་རྣམས་ནི་རིན་པོ་ཆེ་བདུན་གྱིས་རྣམ་པར་སྤྲས་པ་དང་། གསེར་གྱི་འདབ་མ་རྣམས་ཀྱང་ལེགས་པར་རྣམ་པར་ཕྱེ་བ་དང་། ལྟེ་བ་རྣམས་ཀྱང་དེ་ཁོ་ན་བཞིན་དུ་སྣ་ཚོགས་པར་ལེགས་པར་རྣམ་པར་ཕྱེ་བ་རྣམས་ཀྱང་འདི་ལྟ་སྟེ། ཨིན་དྲ་ནཱི་ལ་དང་། པད་མ་རཱ་ག་དང་། བཻ་ཌཱུརྱ་དང་། གསེར་དང་། མུ་ས་ར་གལ་བ་དང་། ཤེལ་དང་། མཧཱ་ནཱི་ལ་རྣམས་ཀྱི་ཁ་དོག་སྣ་ཚོགས་པའི་ཁ་དོག་དེ་དག་རྣམས་དང་ཆ་འདྲ་བའི་འོད་ཟེར་གྱིས་ཉེ་བར་གསལ་བར་བྱས་པའི་བདག་ཉིད་ཅན་རྣམས་ཡིན་ནོ། །དེ་ལ་སྙིང་པོ་རྣམས་ཀྱང་འདི་ལྟ་སྟེ་གཅིག་ཇི་ལྟ་བ་བཞིན་དུ་མ་རྣམས་ཀྱང་དེ་བཞིན་དུ་རྣམ་པ་སྣ་ཚོགས་པའི་ཁ་དོག་དང་དབྱིབས་དང་ལྡན་པའི་ཁ་དོག་ཅན་རྣམས་ཡིན་ནོ། །དེས་པད་མའི་རྫིང་བུ་དེ་དག་རྣམས་མཐོང་བ་དང་། གཟུགས་དེ་དག་རྣམས་མཐོང་བ་དེ་ལྟ་བར་བྱེད་པ་ཉིད་ཀྱིས་ངོམས་པར་མི་འགྱུར་རོ། །དེས་{{page:{number:1720,folio:7b,volume:71}}}ཇི་ལྟ་ཇི་ལྟར་ཡུལ་དེ་དག་རྣམས་མངོན་པར་མཐོང་བར་གྱུར་པ་དེ་ལྟ་དེ་ལྟར་འདིའི་སྲེད་པ་རྣམ་པར་འཕེལ་བར་འགྱུར་ཏེ། མར་བཏབ་པར་གྱུར་པའི་མེ་བཞིན་དུ་ངོམས་པ་སྐྱེ་བར་འགྱུར་བ་མ་ཡིན་ནོ། །ཚིམ་པ་མེད་པ་རྣམས་ལ་ཡང་བདེ་བ་ག་ལ་ཡོད། བདེ་བ་དང་བྲལ་བ་རྣམས་ལ་ཡང་ཞི་བ་ག་ལ་ཡོད། སྲེད་པ་དང་བཅས་པ་རྣམས་ལ་ནི་གར་ཡང་ཞི་བ་སྐྱེ་བར་མི་འགྱུར་རོ། །དེ་ཇི་ལྟ་ཇི་ལྟར་བདེ་བ་རྣམས་ཐོབ་པར་གྱུར་པ་དེ་ལྟ་དེ་ལྟར་འདིའི་སྲེད་པ་རྣམས་རྣམ་པར་འཕེལ་བར་འགྱུར་བ་ཡིན་ཞིང་། དེ་ལྟ་དེ་ལྟར་སྲེད་པ་རྣམས་གོང་དུ་ཁྱད་པར་དུ་འགྱུར་རོ། །ཇི་ལྟ་ཇི་ལྟར་ཡང་ཚིམ་པ་མེད་པར་གྱུར་པ་དེ་ལྟ་དེ་ལྟར་རྣམ་པར་ངོམས་པ་མེད་པས་ཁྱད་པར་དུ་སྡུག་བསྔལ་བར་འགྱུར་རོ། །དེ་སྡུག་བསྔལ་བ་ལ་བདེ་བར་མངོན་པར་ང་རྒྱལ་བའི་འདོད་པའི་མེ་རྣམས་ཀྱིས་བསྲེགས་པར་གྱུར་པས། ཕྱིར་ཡང་ནགས་དེ་ཉིད་དུ་འཇུག་པར་བྱེད་པ་ན་ནགས་ཚལ་གྱི་ནང་ན་ཚང་ཚིང་གི་ཁྱད་པར་རབ་ཏུ་མང་པོ་རྣམས་དེས་མཐོང་བར་གྱུར་པ་ལ་རྣམ་པར་འདྲེས་པའི་འོད་ཟེར་ཀུན་ནས་འབར་བར་གྱུར་པ་རྣམས་སོ། །ཁ་ཅིག་ནི་ལྷའི་ཁ་ཅིག་ནི་མེ་ཏོག་གི་འོད་ཀྱིས་ཀུན་ཏུ་གསལ་བར་བྱེད་པ་སྟེ། ཁ་དོག་རྣམས་མངོན་པར་མཐོང་ནས་ཉེ་འཁོར་ཀུན་ཏུ་མིག་རྒྱང་བསྲིངས་པས་དེ་ཡུལ་ལྔའི་མེ་ཏོག་རྣམས་ཀྱི་ནང་དུ་འགྲོ་བར་བྱེད་དོ། །འདོད་པའི་བདེ་བ་རྣམས་ཀྱིས་ཚིམ་པ་མེད་པར་སླར་ཡང་ནགས་དེ་ཉིད་དུ་འཇུག་པར་བྱེད་པ་ན། དེས་ནོར་བུའི་རང་བཞིན་གྱི་གཅལ་རྣམས་དང་། གསེར་དང་། ཤེལ་གྱི་རང་བཞིན་གྱི་མདོག་དང་། འཇམ་པ་ཆུ་བལ་དང་། རྣམ་པར་བྲལ་བའི་མདོག་དང་། འཇམ་པ་ཤིན་ཏུ་འཇམ་པར་གྱུར་པའི་མྱུ་གུ་ལྔ་འབྱུང་བར་འགྱུར་བའི་ཆུ་ཀླུང་ན་རྣམ་པ་སྣ་ཚོགས་པ་ཟབ་པ་རྣམས་མཐོང་བར་གྱུར་ཏོ། །གཞན་ཡང་ཡུལ་ཕྱོགས་གཞན་དག་རྣམས་ལ་ཡང་མཐོང་སྟེ། མཚོ་རབ་ཏུ་དང་བར་གྱུར་པ་དངུལ་གྱི་རང་བཞིན་ཉིད་ཀྱི་ཆུས་ཡོངས་སུ་གང་བར་གྱུར་པ་རིན་པོ་ཆེའི་རང་བཞིན་གྱི་གཅལ་རྣམས་ལེགས་པར་བཀྲམ་པ་འོད་ཟེར་རྣམས་ཀྱང་རྟག་ཏུ་འབྱིན་པར་གྱུར་པས་ཉེ་བར་མཛེས་པར་བྱས་པ་དེ་ན་ངང་པ་དང་། ཀཱ་རཎྜ་བ་དང་ཙཀྲ་བཱ་ཀ་རྣམས་ཀྱིས་ཉེ་བར་མཛེས་པར་བྱས་པ་དང་། ཉེ་{{page:{number:1721,folio:8a,volume:71}}}འཁོར་རྣམས་ན་ཡང་པད་མའི་རྫིང་བུ་རྣམས་ཀྱིས་ཉེ་བར་མཛེས་པ། འགྲམ་དུ་སྐྱེས་པའི་ལྗོན་ཤིང་རྣམས་ཀྱིས་ཀྱང་ཉེ་འཁོར་རྣམས་རབ་ཏུ་ཁྱབ་པར་གྱུར་པ་ཡང་ནགས་ཀྱི་གསེབ་རྣམས་རྣམ་པར་རྒྱུ་བར་བྱེད་པའི་རྣམ་པ་སྣ་ཚོགས་པའི་རབ་ཀྱི་ཕུལ་དུ་ཕྱིན་པ་སྒྲ་རྣམས་དང་ལྡན་པའི་བྱ་རྣམས་ཀྱིས་ཉེ་བར་མཛེས་པར་བྱས་པས་ཀྱང་མཚོ་འདི་ནི་མཛེས་པར་གྱུར་པ་ཡིན་ནོ། །མཛེས་པར་གྱུར་པ་དེ་དག་རྣམས་མངོན་སུམ་དུ་མཐོང་བར་གྱུར་ནས། གཞན་ཡང་རབ་ཏུ་ཞུགས་པར་གྱུར་པ་ན་ལྷ་གསར་དུ་སྐྱེས་པས་ནགས་དེ་ན་མཐོང་བ་རྣམས་ལ་ཨུད་པ་ལའི་ཚལ་རྣམས་ལྷའི་བུང་བས་ཉེ་བར་མཛེས་པར་གྱུར་པ་རྣམས་དང་། རིན་པོ་ཆེ་བདུན་གྱི་རང་བཞིན་གྱི་སྒྲོ་རྣམ་པར་བཀྲ་བ་ཆུ་ལ་རྒྱུ་བ་རྣམ་པ་སྣ་ཚོགས་པའི་བྱ་རྣམས་ཀྱིས་བསྟེན་པར་བྱས་པ་ལེགས་པར་རབ་ཏུ་བརྩོན་པ་རྣམས་ཀྱིས་འདམ་དང་ངེས་པར་བྲལ་བའི་ཆུ་ཡན་ལག་བདུན་གྱི་ཡོན་ཏན་ཕུན་སུམ་ཚོགས་པ་དང་། ཙཀྲ་བཱ་ཀའི་ཡོན་ཏན་ཕུན་སུམ་ཚོགས་པ་དང་། ཙཀྲ་བཱ་ཀའི་ཚོགས་རྣམས་ཟུང་དུ་གྱུར་པ་རྣམས་ཀྱིས་ཡོངས་སུ་གང་བ་དང་། ཉེ་འཁོར་ན་ཡང་ཀླུང་དུ་སྐྱེས་པར་གྱུར་པ་མཆོག་ཏུ་དྲི་ཞིམ་པ་དབྱིབས་སྣ་ཚོགས་རྣམས་སུ་སྐྱེས་པའི་འདབ་མའི་ཤིང་གིས་ཉེ་བར་མཛེས་པ་སྟེ། དེ་དག་རྣམས་ཀྱིས་ཨུད་པ་ལའི་ཚལ་འདི་དག་རྣམས་མང་པོར་ལྷང་ངེར་གྱུར་པ་ཡིན་ནོ། །གཞན་ཡང་ལྷ་གསར་དུ་སྐྱེས་པ་དེ་ནགས་དེ་ཉིད་དུ་ཞུགས་པར་གྱུར་པ་ན་ལྷ་རྫས་ཀྱི་བདུད་རྩིས་རབ་ཏུ་གང་བའི་ཆུ་བོ་ཉེ་འཁོར་ན་ལེགས་པར་འབབ་པ་མཐོང་བར་གྱུར་ཏེ། གཞན་ཡང་ཞུགས་པར་གྱུར་པ་ན་ལྷ་གསར་དུ་སྐྱེས་པས་དེ་དག་ཉིད་ལས་གཞན་པ་རྣམས་མཐོང་བ་ལ་དེ་བཞིན་དུ་རྣམ་པ་སྣ་ཚོགས་པའི་ཁ་དོག་གི་བདུད་རྩི་དེ་དག་རྣམས་འདམ་གྱིས་ཤིན་ཏུ་གཙང་བ་སྒྲ་སི་ལི་ལི་སྒྲོགས་པའི་བཏུང་བའི་ཆུ་བོ་བརྒྱ་ཕྲག་རྣམས་དང་ཅི་སྟེ་ན་སྟོང་ཕྲག་རྣམས་ཀྱང་ཉེ་འཁོར་དག་ན་རབ་ཏུ་འབབ་པ་དང་། བཏུང་བ་མྱོས་པར་འགྱུར་བ་རྣམས་ལ་ཀུན་ཏུ་ཆགས་པའི་བྱ་རྣམས་ཀྱིས་ཉེ་བར་མཛེས་པ་རྣམས་ཡིན་ནོ། །གཞན་ཡང་རབ་ཏུ་ཞུགས་པར་གྱུར་པ་ཉིད་ན་ལྷ་གསར་དུ་སྐྱེས་པ་དེ་མ་ཡིན་པ་རྣམས་རབ་ཏུ་མཐོང་བ་ནི། ཐང་ལ་སྐྱེས་པར་གྱུར་པ་རྣམ་པ་སྣ་ཚོགས་པ་{{page:{number:1722,folio:8b,volume:71}}}གཟུགས་དང་། དབྱིབས་དང་། འདབ་མ་དང་། སྙིང་པོ་དང་། དྲི་དང་ཁ་དོག་རྣམས་དང་ལྡན་པ་བུང་བ་རྣམས་ཀྱིས་ཉེ་བར་མཛེས་པར་བྱས་པའི་མེ་ཏོག་གི་ནགས་ཆེན་པོའི་ཁྱད་པར་དུ་བརྒྱན་པ་ལྟ་བུར་གྱུར་པ་ཡིན་ནོ། །ནགས་དེ་དག་ནི་རང་བཞིན་གྱིས་ཀྱང་ཤིན་ཏུ་དྲི་ཞིམ་པ་ཡིན་པ་དེ་དག་རྣམས་ཀྱི་དྲིས་ཕྱིར་ཞིང་ཤིན་ཏུ་ལྷག་པར་ཡང་དྲི་མཆོག་ཏུ་ཞིམ་པར་བྱེད་དོ། །གཞན་ཡང་ལྷ་གསར་དུ་སྐྱེས་པ་དེ་ལྷན་ཅིག་སྤྱོད་པ་རྣམས་དང་བཅས་པ་རྣམས་ཀྱིས་རབ་ཏུ་མཐོང་བར་གྱུར་པ་དག་ལ། ནགས་ཀྱི་ནང་དག་ན་མཐོན་པོར་གྱུར་པ་རིའི་རྩེ་མོ་རྣམས་རིན་པོ་ཆེ་སྣ་ཚོགས་པ་རྣམས་ཀྱི་འབྱུང་ཁུངས་རྣམས་ཀྱིས་རྣམ་པར་བཀྲ་བ་འབབ་ཆུ་བརྒྱ་སྟོང་ཕྲག་ལེགས་པར་འབྱུང་བ་རྣམས་ཀྱིས་སྣང་བར་བྱེད་པ་དང་ལྡན་པས་རིའི་རྩེ་མོ་རྣམས་རྟག་པར་ཡང་མཛེས་པར་གྱུར་པ་དང་ཤིང་གེལ་པ་རྣམས་ཀུན་ནས་དུད་པས་རྣམ་པར་གསལ་ཞིང་འབར་བར་བྱེད་དོ། །ཁུ་བྱུག་གི་སྒྲ་དགའ་བར་འགྱུར་བ་རྣམས་དང་རྣམ་པ་སྣ་ཚོགས་པའི་རིན་པོ་ཆེ་མཆོག་ཏུ་འབར་བ་ཀུན་ཏུ་སྣང་བར་བྱེད་པའི་འོད་ཟེར་དང་ལྡན་པའི་བྱ་བརྒྱ་སྟོང་ཕྲག་དུ་མ་རྣམས་བལྟ་བར་སྡུག་ཅིང་རྣམ་པར་བརྗོད་པའི་སྒྲ་མཉན་པར་འོས་པ་རྣམས་དང་། དེ་བཞིན་དུ་དྲི་དང་ལྡན་པའི་མེ་ཏོག་བརྒྱ་སྟོང་ཕྲག་དུ་མ་རྣམས་དང་ལྡན་པའི་རིའི་ཁྲོད་རྣམས་ཀྱིས་ཀྱང་ཇི་ལྟར་འཛམ་བུའི་གླིང་ན་རང་གི་འོད་ཟེར་གྱི་གཟི་བརྗིད་ཀྱིས་ནམ་མཁའི་དཀྱིལ་བརྟོལ་བ་བཞིན་དུ་ལངས་ནས་གནས་པའི་ཉི་མ་དང་། ཟླ་བ་འདི་དག་གིས་རྣམ་པར་མཛེས་པར་བྱེད་པ་དེ་བཞིན་དུ་ཀུན་ཏུ་གསལ་བར་བྱེད་དེ། འོད་ཟེར་རྣམས་ཐམས་ཅད་ཀྱང་དུ་མར་རྣམ་པར་བཀྲ་བའི་འོད་ཟེར་རྣམས་ཡིན་པས་འཐབ་བྲལ་བའི་ས་རྣམས་ལས་འོད་ཟེར་གོང་དུ་འཕེལ་བའི་ཁྱད་པར་གྱིས་ཕྱིར་ཞིང་ཉིད་དུ་ཤིན་ཏུ་ཆེས་ལྷག་པར་གསལ་བར་བྱེད་དོ། །རྣམ་པར་བཀྲ་བའི་འོད་ཟེར་དུ་མ་རྣམས་ཆ་ཤས་སུ་རྣམ་པར་ཕྱེ་བ་དེ་དག་རྣམས་ཀྱང་ལྷ་གསར་དུ་སྐྱེས་པ་དེས་ལེགས་པར་མཐོང་ཞིང་། རིའི་རྩེ་མོ་དེ་དག་རྣམས་ཀྱང་ལེགས་པར་མཐོང་ནས་ཕྱིར་ཉིད་ཀྱང་ལྷན་ཅིག་སྤྱོད་པ་རྣམས་དང་བཅས་ཏེ་མང་དུ་རྣམ་པར་བཀྲ་བའི་ནགས་དེར་འཇུག་པར་བྱེད་དོ། །དེ་ནགས་དེར་ཇི་ལྟ་ཇི་ལྟར་རབ་ཏུ་འཇུག་པར་བྱེད་པ་དེ་ལྟ་དེ་ལྟར་ཆེས་དགའ་བར་འགྱུར་བ་རྣམས་{{page:{number:1723,folio:9a,volume:71}}}མཐོང་བར་འགྱུར་རོ། །དེ་ན་ཡང་དེ་ལས་གཞན་པའི་ཡོན་ཏན་གྱི་ཚོགས་དུ་མ་རྣམས་ཕུན་སུམ་ཚོགས་པ་ལ། སྒྲ་འཕང་མཐོ་བར་རུང་བ་དང་སྙན་ཞིང་རིང་ལ་འཁྱིམ་པ་དང་མི་ཐོན་པ་ལྟར་བརྒྱལ་བ་ལ་སོགས་པའི་སྒྲ་དབྱངས་མང་པོ་ཕུན་སུམ་ཚོགས་པ་རྣམས་སོ། །ཇི་ལྟར་སྒྲ་འདི་དག་རྣམས་དང་ཉེ་བར་གྱུར་ཅིང་དེས་སྒྲ་དེ་དག་རྣམས་ཐོས་པར་གྱུར་པས་ཤིན་ཏུ་ལྷག་པར་ཡིད་ཆེས་རབ་ཏུ་དགའ་བར་གྱུར་པས་རིངས་པ་ཉིད་དུ་ལེགས་པར་ཞུགས་པ་ན། ལྷའི་ཚོགས་སྔར་མ་མཐོང་བ་རྣམས་ཀྱི་ཅ་ཅོའི་སྒྲས་མིག་རབ་ཏུ་རྣམ་པར་གདངས་ནས། དེ་གང་གི་ཚེ་ཉེ་འཁོར་རྣམས་སུ་ལེགས་པར་ཞུགས་པ་དེའི་ཚེ་ན་ཤིན་ཏུ་ལྷག་པར་གྱུར་པའི་ནགས་ཚལ་གྱི་ཕྲེང་བ་མཛེས་པ་རྣམས་མཐོང་བ་ནི་རབ་ཏུ་རྣམ་པར་གྱེས་པའི་བཻ་ཌཱུརྱའི་ལྗོན་ཤིང་མཆོག་ཏུ་འབར་བ་རྣམས་ཀྱིས་ཉེ་བར་མཛེས་པ་དང་། དེ་བཞིན་དུ་ཨིན་དྲ་ནཱི་ལའི་ཤིང་གི་ཚོགས་རྣམས་ཀྱིས་ཉེ་བར་མཛེས་པར་བྱས་པ་རྣམས་ཀྱིས་ཀྱང་རིའི་ཚོགས་རྣམས་རྣམ་པར་མཛེས་པར་བྱེད་པ་ཡིན་ནོ། །གཞན་ཡང་ལྷ་དེ་ཉིད་ཀྱིས་ལེགས་པར་མཐོང་བ་རྣམས་རིན་པོ་ཆེ་བདུན་གྱིས་རྣམ་པར་བཀྲ་བར་བྱས་པ་པད་མའི་རྫིང་བུ་རྣམས་ཀྱིས་ཉེ་བར་མཛེས་པའི་ནགས་ཀྱི་རྒྱལ་པོ་རྣམ་པར་མཛེས་པ་རྣམས་སོ། །དེ་དག་རྣམས་ཐམས་ཅད་ན་ཡང་རྟག་པར་རྒྱུན་མི་འཆད་པར་ཀུན་ཏུ་རྟོག་པ་རྣམ་པ་སྣ་ཚོགས་པའི་ཆེས་ལྷག་པ་རྣམས་ཀྱི་རྒྱན་དང་ཆ་བྱད་རྣམས་དང་ལྡན་པ་དཔེ་མེད་པར་གཟུགས་དང་ལང་ཚོ་ལ་བབ་ཅིང་རྒྱན་དང་ཆ་བྱད་རྣམས་དང་ལྡན་པའི་ལྷ་དང་ལྷ་མོའི་ཚོགས་བརྒྱ་སྟོང་གིས་ཡོངས་སུ་གང་བས་རྣམ་པར་མཛེས་པའི་ཚོགས་པ་རྣམས་ལ་ལྷ་རྣམས་འགའ་ཞིག་ནི་ཀུན་ནས་གནས་ཏེ་མྱོས་བྱེད་ཀྱི་སྐྱོན་དང་། རྣམ་པར་བྲལ་བར་གྱུར་པའི་ལྷ་རྫས་ཀྱི་རོ་དང་དྲི་དང་རེག་བྱའི་བདེ་བ་རྣམས་སྐྱེད་པར་བྱེད་པའི་མྱོས་བྱེད་དེ་དག་རྣམས་འཐུང་བར་བྱེད་ཅིང་རྒྱགས་པ་ལ་དོན་གཅིག་པར་གྱུར་པའི་ལྷན་ཅིག་སྤྱོད་པའི་འཁོར་རྣམས་དང་བཅས་ནས་ཁ་དོག་རྣམ་པ་སྣ་ཚོགས་པར་གྱུར་པའི་ནགས་ཀྱི་ཕྲེང་བ་མཛེས་པ་རྣམས་ལ་རྩེ་དགའ་བར་བྱེད་དོ། །ཚོགས་པ་གཞན་རྣམས་ཉིད་ནི་རྣམ་པར་འདྲེས་པའི་འོད་ཟེར་གྱིས་{{page:{number:1724,folio:9b,volume:71}}}ལེགས་པར་གསལ་བར་བྱས་པའི་ནགས་མཛེས་པ་ཆ་ཤས་རྣམ་པར་བཀྲ་བ་རྣམས་ལ་འཚེར་བག་དང་ལྡན་པའི་ལུས་ཅན་རྣམས་རྩེ་དགའ་བར་བྱེད་དོ། །ལྷ་གཞན་དག་རྣམས་ཀྱང་དེ་ཁོ་ན་བཞིན་དུ་ལྷན་ཅིག་སྤྱོད་པ་རྣམས་དང་བཅས་པས་རང་དང་གཞན་རྣམས་ལ་ཡང་མཆོག་ཏུ་དགའ་བར་འགྱུར་བའི་ལྗོན་ཤིང་གིས་རབ་ཏུ་གང་བའི་ནགས་ཀྱི་ཕྲེང་བ་མཛེས་པ་རྣམས་ལ་རོལ་མོའི་ཆ་བྱད་རྣམས་དང་གར་དང་རྔ་སྒྲ་དང་བཅས་པའི་ལྷ་རྫས་ཀྱི་འདོད་པའི་ཡོན་ཏན་ལྔ་རྣམས་ཀྱི་ལྷ་རྫས་རྣམས་དང་ཉེ་བར་ལྡན་ནོ། །དེ་བཞིན་དུ་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་གཞན་དག་རྣམས་ཀྱི་ཚང་ཚིང་རྣམས་དང་བར་རྣམས་སུ་སོང་བར་གྱུར་ནས་དེ་ཁོ་ན་བཞིན་དུ་དགའ་བར་བྱེད་དེ། རྔ་སྐད་ཡན་ལག་ལྔ་དང་ལྡན་པ་རྣམས་ཀྱིས་དེ་དག་རྣམས་ལ་ཡིད་སོང་བ་དེ་དག་རྣམས་རྗེས་སུ་ཆགས་ཤིང་རྗེས་སུ་འགྲོ་བ་དཔེ་མེད་པའི་ལྷ་རྫས་ཀྱི་བདེ་བ་རྣམས་ལ་ཀུན་ནས་ཆགས་པར་གྱུར་པ་ལྷན་ཅིག་རྒྱུ་བར་བྱེད་པའི་འཁོར་རྣམས་དང་བཅས་པས་རྔ་སྐད་ཡན་ལག་ལྔ་དང་ལྡན་པ་གླུ་དང་སྤྲུགས་པའི་རོལ་མོ་ལ་ཡིད་ཀུན་ནས་ཆགས་པར་གྱུར་པ། བདེ་བས་སྙིང་ཀུན་ཏུ་གང་བ་ཉིད་ཀྱིས་རྩེ་དགའ་བར་བྱེད་པས་ཀྱང་ཚིམ་པ་མེད་པའི་འབྲས་བུའི་སྲེད་པ་རྣམས་ལ་རྣམ་པར་ཆགས་པའི་ཡིད་ཅན་རྣམས་འཐུན་པས་སྙིང་ཀུན་ཏུ་རྒྱས་པར་རྩེ་དགའ་བར་བྱེད་པའི་འདོད་པ་རྣམས་ཉིད་ཀྱིས་ཀྱང་ངོམས་པ་མེད་པ། སྲེད་པས་རྣམ་པར་འཆེལ་བའི་ཡིད་ཅན་རྣམས་སྒོ་ལྔ་ལ་རབ་ཏུ་རྟེན་པར་བྱེད་པ་གང་ཡིན་པའི་འདོད་པའི་ཆུ་བོ་རྣམས་སུ་ནུབ་པ་ཡིན་ནོ། །དེ་བཞིན་དུ་པད་མའི་ནགས་གཞན་རྣམས་ལ་ལྷན་ཅིག་ཏུ་སྐྱེས་པར་གྱུར་པའི་པད་མའི་འདབ་མའི་ལྡེབས་རྣམས་སུ་ལེགས་པར་གནས་པར་བྱས་ནས་མྱོས་བྱེད་འཐུང་བར་བྱེད་དེ། འོན་ཀྱང་མྱོས་བྱེད་ཀྱི་ཉེས་པ་རྣམས་ཀྱིས་ཀྱང་ཀུན་ཏུ་གོས་པར་ནི་མི་འགྱུར་རོ། །དྲི་ཞིམ་པོ་དང་རེག་བྱ་དང་ཁ་དོག་རྣམས་དཔེ་མེད་པར་གྱུར་པའི་བཏུང་བ་དེ་དག་རྣམས་ཀྱིས་ཡིད་ལེགས་པར་ཆགས་པས་བསྒོས་པ་ཡིན་ནོ། །ཡང་གཞན་དག་རྣམས་ནི་སྣ་ཚོགས་པའི་འབབ་ཆུ་རྣམས་ཀྱི་ངོས་གཉིས་སུ་ལྷ་དེ་དག་རྣམས་ཕན་ཚུན་དུ་གྲོགས་སུ་གྱུར་པས་དཔེ་མེད་པའི་{{page:{number:1725,folio:10a,volume:71}}}ལྷ་རྫས་ཀྱི་བདེ་བ་རྣམ་པ་དུ་མ་རྣམས་ལ་ཉེ་བར་ལོངས་སྤྱོད་པར་བྱེད་དོ། །གཞན་ཡང་ལྷ་གསར་དུ་སྐྱེས་པ་དེས་མཐོང་བར་གྱུར་པ་རྣམས་ལ། གསེར་དང་བཻ་ཌཱུརྱའི་རང་བཞིན་རྣམས་ལ་ནོར་བུའི་སྟེགས་བུ་རྣམས་སུ་དང་། ཁང་བུའི་ཕྲེང་བ་རྣམས་ལ་ཡང་དགའ་བར་བྱེད་དོ། །དགའ་བར་བྱེད་པ་ཡང་ཕན་ཚུན་དུ་གྲོགས་སུ་གྱུར་པ་སྟེ། འདོད་པ་རྣམས་ལ་དོན་གཅིག་པ་ལེགས་པར་བྱས་པའི་ལས་རྣམས་ཀྱིས་དམན་པ་དང་བར་མ་དང་ཁྱད་པར་དུ་འཕགས་པར་གྱུར་པའི་གཟུགས་དང་ལང་ཚོ་དང་བདེ་བ་རྣམས་ལ་ལས་རྣམས་དབང་པོར་གྱུར་པས་མཆོག་ཏུ་ལེགས་པར་ཞུགས་པ་རྣམས་ཁྱད་པར་མཚུངས་པ་མེད་པའི་ཡན་ལག་ལྔ་པའི་བདེ་བ་རྣམས་ཀྱིས་ཉེ་བར་འཚོ་བར་བྱེད་དོ། །དེ་ནས་ལྷ་དེས་སྔར་མཐོང་མ་མྱོང་བའི་རྣམ་པ་དུ་མར་དགའ་བར་གྱུར་པ་དེ་དག་རྣམས་ནི་སྔར་བཞིན་ནོ། །ཡང་ལྷ་དེ་ཉེ་འཁོར་རྣམས་ན་རྩེ་བར་གྱུར་པ་ལས་མི་མཉམ་པའི་བདེ་བ་ཕུན་སུམ་ཚོགས་པ་རྣམས་དང་ལྡན་པའི་ལྷ་རྣམས་གང་ཡིན་པ་དེའི་ཚོགས་དེར་རབ་ཏུ་དགའ་བར་གྱུར་པའི་ཡིད་ཀྱིས་ལྷན་ཅིག་སྤྱོད་པ་རྣམས་དང་བཅས་པ་མྱུར་བར་འགྲོ་བར་བྱེད་དོ། །ལྷ་རྣམས་ཀྱིས་ཀྱང་ཕུལ་དུ་བྱུང་བའི་རྒྱན་དང་ཆ་ལུགས་དང་གཟུགས་ཕུན་སུམ་ཚོགས་པར་གྱུར་པའི་སྔ་ན་མ་མཐོང་བ་དེ་ལ་ངོ་མཚར་བར་གྱུར་པས་མིག་ཤིན་ཏུ་ཁྱད་པར་དུ་ཧར་ཧར་པོར་བྱེད་དོ། །ལྷ་དེ་ཡང་ལྷ་དེ་དག་རྣམས་ལ་ཉེ་བར་བརྟེན་ནས་ཡིད་ཆེས་རབ་ཏུ་དགའ་བར་འགྱུར་རོ། །དེ་དག་རྣམས་ཀྱིས་ཀྱང་ཕན་ཚུན་དུ་ཉེ་བར་རྟེན་པར་བྱེད་དེ། ཕན་ཚུན་དུ་ངེས་པར་གནོན་པ་མེད་པར་ཉེ་བར་འགྲོ་བའི་ཡིད་དང་། ལྷན་ཅིག་རྗེས་སུ་སྤྱོད་པ་དང་བཅས་པ་རྣམས་ཀྱང་རྗེས་སུ་ཆགས་པར་གྱུར་པའི་ཡིད་ཀྱིས། རྣམ་པར་མཛེས་པའི་ནགས་ཀྱི་རྒྱལ་པོ་རྣམས་ནས་རྣམ་པར་མཛེས་པའི་ནགས་ཀྱི་རྒྱལ་པོ་རྣམས་དང་། ནགས་ལས་ནགས་རྣམས་སུ་དང་གསེར་གྱི་རང་བཞིན་གྱི་རི་དང་རི་བོའི་རྩེ་མོ་རྣམས་ལ་རི་དང་རི་བོའི་རྩེ་མོ་རྣམས་སུ་དང་པད་མའི་ཚལ་རྣམས་ནས་པད་མའི་ཚལ་རྣམས་སུ་དང་ཟས་ཀྱི་ཆུ་བོ་རྣམས་ནས་ཟས་ཀྱི་ཆུ་བོ་རྣམས་ལ་དང་། དེ་བཞིན་དུ་འབབ་ཆུ་རྣམས་{{page:{number:1726,folio:10b,volume:71}}}ནས་འབབ་ཆུ་རྣམས་ལ་ཆུ་བོ་དག་ཏུ་ཡང་ཀུན་ནས་ཉེ་བར་འགྲོ་བར་བྱེད་དེ། གཞན་དང་འདྲ་བ་མ་ཡིན་པ་རྣམས་དཔེ་རྣམས་ཀྱིས་ཇི་ལྟ་བ་བཞིན་དུ་བརྗོད་པར་སླ་བ་ཡང་མ་ཡིན་ནོ། །དེ་ལྟར་ལྷའི་ཚོགས་དེ་དག་རྣམས་ཐམས་ཅད་ཀྱང་དགའ་རངས་པར་བྱེད་དོ། །དེ་ལྟར་དེ་དག་ཏུ་དུས་ཤིན་ཏུ་རིང་བར་རྩེས་པར་གྱུར་ནས་གང་ན་ཐམས་ཅད་ཀྱི་སྙིང་པོ་ཞེས་བྱ་བའི་རི་ཡོད་པ་དེར་ཀུན་ཡང་ཉེ་བར་འགྲོ་བར་བྱེད་དོ། །རི་དེ་ཡང་རིའི་ཐམས་ཅད་ནས་གསེར་གྱི་ཁམས་དང་ལྡན་པ་འབབ་ཆུ་དང་པད་མའི་ཚལ་དང་ཁྲུས་ཀྱི་རྫིང་བུ་རྣམ་པ་དུ་མ་རྣམས་ཕུན་སུམ་ཚོགས་པ་ནགས་དང་ཉེ་བའི་ནགས་རྣམས་དང་། ལྷ་དང་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་རྟག་ཏུ་ཡང་རོལ་མོ་དང་རྔ་སྒྲ་དང་གླུ་རྣམས་ཀུན་བརྗོད་པའི་སྒྲ་སྒྲོགས་པ་དང་ཐམས་ཅད་ལས་ཀྱང་ཡིད་མངོན་པར་དགའ་བའི་རི་ལ་ཆུ་ཀླུང་བརྒྱ་སྟོང་ཕྲག་དུ་མ་རྣམས་ཀྱིས་ཡོངས་སུ་གང་བ། ཁང་པའི་ཕྲེང་བ་བརྒྱ་སྟོང་ཕྲག་དུ་མ་རྣམས་ཀྱིས་མངོན་པར་དགའ་བ་དང་། ཉེ་འཁོར་ཀུན་ནས་པད་མ་རྣམས་ཀྱིས་ཡོངས་སུ་ཁེབས་པར་ལྡན་པ་དང་། འཇུག་ངོགས་བརྒྱ་སྟོང་གིས་བརྒྱན་པ། རབ་ཏུ་གསལ་བར་བྱེད་པའི་ལྗོན་ཤིང་རྣམས་བཞིན་དུ་ཉེ་འཁོར་རྣམས་ན་དཔག་བསམ་གྱི་ལྗོན་ཤིང་རྣམས་ཀྱིས་ཉེ་བར་མཛེས་པ་སྐྱེད་པ་རྣམས་ཀྱང་དེ་ལྟ་བུའི་རྣམ་པ་འདི་དག་རྣམས་མཐོང་ན་དགའ་བར་འགྱུར་བ་དང་ཉེ་འཁོར་རྣམས་ན་ཡང་ལྷ་རྣམས་ཀྱི་མཐོང་ན་ཤིན་ཏུ་ངོ་མཚར་བ་སྐྱེ་བའི་ནགས་དང་ཉེ་བའི་ནགས་རྣམས་ཕུན་སུམ་ཚོགས་པ་ཡིན་ནོ། །དེའི་ངོས་གཅིག་ནི་བཻ་ཌཱུརྱའི་རང་བཞིན་ནོ། །གཞན་ཅིག་ནི་གསེར་གྱི་རང་བཞིན་ནོ། །གཞན་ཅིག་ནི་ཨིན་དྲ་ནཱི་ལའི་རང་བཞིན་ནོ། །གཞན་ཅིག་ནི་ནཱི་ལ་ཆེན་པོའི་རང་བཞིན་ནོ། །རིན་པོ་ཆེའི་རང་བཞིན་གྱི་ལོགས་ཆ་ཤས་ལེགས་པར་རྣམ་པར་ཕྱེ་བའི་རིའི་མཆོག་དེའི་ཉེ་འཁོར་རྣམས་ན་ཆེན་པོ་རྣམས་ལ་འོས་པར་གྱུར་པའི་བང་རིམ་རྣམས་དང་། རིའི་ཕུག་དང་སྨན་ལྗོངས་དང་། ནགས་ཀྱི་ཕྲེང་བ་ཕུན་སུམ་ཚོགས་པ་རྣམས་ལ་རེག་པར་བྱ་བའི་དོན་དུ་དང་རྩེད་མོ་ལ་རྣམ་པར་རྒྱུ་བས་དང་། དེ་ཁོ་ནར་དགའ་བར་བྱ་བའི་ཆེད་དུ་ཀུན་ནས་འཛེག་པར་བྱེད་དེ། ལན་བརྒྱ་ཕྲག་དང་ཅི་སྟེན་སྟོང་{{page:{number:1727,folio:11a,volume:71}}}ཕྲག་སུ་ཡང་ཕྱི་བཞིན་རྗེས་སུ་སྤྱོད་པའི་འཁོར་དང་བཅས་པས་ལྷ་རྫས་ཀྱི་རྔ་སྐད་ཡན་ལག་ལྔ་དང་ལྡན་པ་རབ་ཏུ་ཆགས་པ་མཚུངས་པ་དང་རྗེས་སུ་ཆགས་པར་བྱེད་པ་དང་སྙན་པ་དང་རྣམ་པ་དུ་མ་རྣམས་ཡང་དག་པར་ལྡན་པས་དགའ་བར་བྱེད་ཅིང་རྩེ་བར་ཡང་བྱེད་དེ། ཕལ་ཆེ་བའི་འདུས་པ་རྣམས་ནགས་དང་ཉེ་བའི་ནགས་རྣམས་དང་ཁྲུས་ཀྱི་རྫིང་བུ་དང་འབབ་ཆུ་རྣམས་སུའོ། །དེ་ནས་ལྷ་དེ་དག་རྣམས་ཇི་ལྟ་ཇི་ལྟར་མངོན་པར་འཛེག་པར་བྱེད་པ་དེ་ལྟ་དེ་ལྟར་ཆེས་དགའ་བ་རྣམས་མཐོང་བར་འགྱུར་ཏེ། ཐམས་ཅད་ལས་ཀྱང་འདོད་པ་ཐམས་ཅད་ཀྱི་བདག་ཉིད་ཀྱི་ལྷ་རྫས་ཀྱི་ཤིང་བརྒྱ་སྟོང་གིས་ཉེ་བར་མཛེས་པར་གྱུར་པ། འོད་ཟེར་རྣམས་མཆོག་ཏུ་འབར་བའི་རིན་པོ་ཆེའི་རང་བཞིན་གྱི་འོད་ཟེར་དང་ལྡན་པའི་པད་མའི་ཚལ་རྣམས་མཆོག་ཏུ་འབར་བ་དང་པད་མའི་ཚལ་གྱི་ཕྲེང་བས་ཉེ་བར་མཛེས་པར་གྱུར་པ་རྣམས་ཡིན་ནོ། །སྔར་ཇི་སྐད་དུ་བཤད་པ་དེ་དག་རྣམས་བཞིན་དུ་ལྷ་དེ་དག་རྣམས་རྩེ་དགའ་བ་དང་གར་དང་གླུ་ལེན་པར་བྱེད་དོ། །གླུ་ལེན་པར་བྱེད་པ་དང་གར་བྱེད་པར་གྱུར་པས་ཀྱང་དལ་གྱིས་དལ་གྱིས་རི་དེ་ལ་ཀུན་ནས་བགྲོད་པར་བྱེད་དེ། ཕན་ཚུན་དུ་གྲོགས་སུ་གྱུར་པ་དང་རང་གིས་བྱས་པའི་ལས་རྣམས་གྲོགས་སུ་གྱུར་པ་དེའི་ལམ་ནས་འགྲོ་བར་བྱེད་པ་དང་། དེས་ལེགས་པར་བྱས་པའི་ལས་རྣམས་ཀྱིས་རང་ཉིད་འོད་དང་ལྡན་པ་དང་། ཤ་དང་རུས་པ་དང་ཆུ་སེར་རྣམས་ངེས་པར་མེད་པ་དང་ཕན་ཚུན་དུ་གནོད་པ་མེད་པར་ཟས་ཀྱི་ཀླུང་རྣམས་ལ་དང་བཏུང་བའི་ཀླུང་རྣམས་ལ་དང་བདུད་རྩིའི་ཀླུང་ལ་ཡང་རང་གིས་བྱས་པ་རྣམས་དང་། ཆ་འདྲ་བར་མདོག་དང་རོ་དང་དྲི་དང་རེག་བྱ་ཕུན་སུམ་ཚོགས་པ་རྣམས་སྣོད་བཟང་པོ་ཕུན་སུམ་ཚོགས་པ་རྣམས་ཀྱིས་འོས་སུ་གྱུར་པ་རྣམས་ལ་ཉེ་བར་ལོངས་སྤྱོད་པར་བྱེད་ཅིང་ཡུལ་ལྔ་ལ་རྣམ་པར་ཆགས་པར་གྱུར་པའི་ཡིད་ཅན་རྣམས་ཡིན་ཏེ། ཕན་ཚུན་རྣམས་ཀྱིས་ཀྱང་ཀུན་ནས་ཆགས་པ་སྐྱེད་པར་བྱེད་པ་དང་། ཡིད་ཀྱང་དེ་ལ་སོང་བར་གྱུར་པ་དང་རྟག་པར་རྒྱུན་དུ་ཡང་བཞིན་རབ་ཏུ་དང་བར་གྱུར་པས་ཀྱང་རྩེ་དགའ་བར་བྱེད་དོ། །འདོད་པ་རྣམས་ཐམས་ཅད་རྟག་ཏུ་ཡང་ཕུན་སུམ་{{page:{number:1728,folio:11b,volume:71}}}ཚོགས་པར་གྱུར་པ། སྔ་ན་མེད་པ་རྣམས་དང་མཉམ་པ་མེད་པ་རྣམས་དང་རྣམ་པ་དུ་མ་རྣམས་ཀྱི་བདེ་བ་རྣམས་ཀྱིས་ཉེ་བར་འབད་པར་བྱེད་དོ། །རི་དེ་ལ་ཀུན་ཏུ་འཛེག་པར་གྱུར་པ་དེ་དག་རྣམས་ནི་ཤིན་ཏུ་ངོ་མཚར་བར་གྱུར་པའི་དགའ་བ་རྒྱ་ཆེན་པོ་རྣམས་ཀྱིས་དེ་དག་རྣམས་ཡོངས་སུ་རྒྱས་པར་གྱུར་པ་ན། ལུས་ཀྱི་ཁྱད་པར་རྣམས་མཐོང་བར་གྱུར་པའི་ལྷའི་ཚོགས་རབ་ཏུ་ཆགས་ཤིང་བདེ་བར་གྱུར་པ་རྣམས་ཀྱིས་ཉེ་འཁོར་རྣམས་ཀུན་ན་ཡང་མཚུངས་པ་མེད་པ་རྣམས་མཐོང་བར་གྱུར་པའི་རི་བོའི་མཆོག་དེའི་རྒྱབ་དེ་དག་རྣམས་སུ་ཀུན་ནས་གནས་པར་གྱུར་ནས། རྩེད་མོའི་རི་བོ་ཞེས་བྱ་བའི་རི་དེ་ཡང་ཤིན་ཏུ་ཡང་དགའ་བར་གྱུར་པ་ཡིན་ཏེ། རིན་པོ་ཆེའི་རང་བཞིན་རྣམ་པ་དུ་མ་སྣ་ཚོགས་པའི་རྩེད་མོའི་རི་ལ་མཐོང་བ་རྣམས་ནི་ལྗོན་ཤིང་དང་ཆུ་ཀླུང་དང་པད་མའི་ཚལ་དང་ཨུད་པ་ལའི་ཚལ་རྣམས་ཀྱིས་ཀུན་ཏུ་གང་བ་ཡིན་ནོ། །དེའི་རྒྱབ་ན་དཔལ་རྣམས་ཀུན་གྱིས་ཡོངས་སུ་གང་བར་གནས་པ་ཡིད་ལ་འདོད་པ་རྣམས་ཐམས་ཅད་ཕུན་སུམ་ཚོགས་པ་ཡིན་ཏེ། དེར་གང་དང་གང་ཁོ་ན་སེམས་པར་བྱེད་པ་དེ་དང་དེ་དག་རྣམས་ཉིད་ཕུན་སུམ་ཚོགས་པར་འགྱུར་ཏེ་རྣམ་པ་དུ་མར་འདོད་པ་དགའ་བ་ཡིད་དུ་འོང་བ་དང་གཞན་རྣམས་དང་ཐུན་མོང་མ་ཡིན་པ་རྣམས་འབྱུང་བ་ཡིན་ནོ། །ཡིད་ཀྱི་རྗེས་སུ་འཐུན་པ་རྣམས་ཀྱང་རྣམ་པ་དུ་མ་ཉེ་བར་གནས་སོ། །ཡོན་ཏན་ལྷག་མ་རྣམས་ཉིད་ནི་བརྗོད་ཟིན་ཏོ། །བདེ་བ་ལ་ལྷ་རྣམས་དུས་ཤིན་ཏུ་རིང་དུ་རྩེ་བར་བྱེད་དོ། །དེ་ལྟར་དེ་དག་རྣམས་རྩེ་བར་གྱུར་ཅིང་དགའ་བར་ཡང་གྱུར་ལ་རི་དེ་དག་རྣམས་ཀྱང་སོ་སོ་དང་སོ་སོར་ཀུན་ཏུ་ལྟ་བར་བྱེད་པ་ན། གལ་ཏེ་ནམ་ཞིག་ན་འཁྲི་ཤིང་ལེགས་པར་འཁྲིལ་བ་རྣམས་ཀྱིས་ཀུན་ནས་གཡེངས་པར་གྱུར་པ། རིན་པོ་ཆེ་རྣམས་ཀྱི་རང་བཞིན་གྱི་འོད་ཟེར་གྱིས་ཀུན་ནས་གསལ་བར་བྱེད་པའི་རི་ལེགས་པར་ལངས་པ་རྣམས་ཀྱིས་ཉེ་འཁོར་རྣམས་ཀུན་ནས་ཡོངས་སུ་བསྐོར་བ། ས་གཞི་རྣམས་རིན་པོ་ཆེ་བདུན་གྱི་རང་བཞིན་གྱི་རབ་ཀྱི་ཕུལ་དུ་གྱུར་པ་ཞི་བར་གྱུར་པའི་བྱ་རྣམས་ཀྱི་བརྗོད་པའི་ཁྱད་པར་ཆེས་དགའ་བར་འགྱུར་བའི་སྒྲ་རྣམས་དང་ལྡན་པ། རབ་ཏུ་ཞི་བའི་མཆོག་ཏུ་གྱུར་པའི་ཕུག་རྣམས་ཀྱིས་ཀྱང་ཉེ་{{page:{number:1729,folio:12a,volume:71}}}བར་འཁོར་བ་རྣམས་ནས་ཡོངས་སུ་བསྐོར་བར་གྱུར་པའི་མཚོ་རབ་ཏུ་ཞི་བའི་སྤྱོད་པས་རྒྱུ་བ་རྣམས་ཀྱི་གནས་ཞེས་བྱ་བའི་རིའི་ཁྲོད་ན་གནས་པ་ཡིན་ནོ། །མཚོ་དེར་ཡང་གང་དག་གིས་རབ་ཏུ་ཞི་བ་སྐྱེ་བ་གཞན་དུ་སྤྱོད་པར་གྱུར་པ་དང་། འོན་ཀྱང་ཚུལ་ཁྲིམས་རྣམས་ཡོལ་ཡང་སྤྱད་པ་མ་ཡིན་པ་དང་། སྙིང་ལ་ཆོས་ལེགས་པར་འཛིན་པར་བྱེད་པའི་བདག་ཉིད་ཅན་ནི་ཡིན་པ་དང་ཁྲོ་བར་གྱུར་པ་དང་། ཇི་སྐད་སྨྲས་པ་དེ་ལྟར་མི་བྱེད་པ་དང་གར་མཁན་དང་ཆོས་མཚུངས་པར་གྱུར་པའི་ཆོས་སྨྲ་བ་དེ་དག་རྣམས་དམྱལ་བ་དང་ཡི་དགས་རྣམས་ནས་དཀའ་བས་ཤི་འཕོས་པ་རྣམས་ཡིན་ནོ། །གལ་ཏེ་ཞིག་དེ་དག་རྣམས་ལན་གྲངས་གཞན་ལ་མྱོང་བར་གྱུར་པའི་ལས་ཀྱི་རྒྱས་བཅུས་པའི་སྲེད་པས་མཚོ་དེར་སྐྱེ་བར་འགྱུར་ལ་རབ་ཏུ་ཞི་བ་སྐྱེ་བ་གཞན་དང་གཞན་ལ་སྤྱད་པའི་དབང་གིས་མཚོ་དེའི་ཡང་ངང་པ་རྣམས་སུ་ཕལ་ཆེར་སྐྱེ་བར་འགྱུར་ཏེ། བྱ་དེ་དག་རྣམས་ནི་རིན་པོ་ཆེ་བདུན་གྱི་རང་བཞིན་གྱི་སྒྲོ་དག་དང་ལྡན་པར་འགྱུར་བ་དང་། སྐྱེ་བ་ཉིད་ཀྱི་མཐུ་སྟོབས་ཀྱིས་སྒྲ་སྙན་པར་འགྱུར་བ་དང་ལྷ་རྫས་ཀྱི་པད་མའི་ཟས་དང་ལྡན་པར་ལྷན་ཅིག་སྤྱོད་པ་རྣམས་དང་བཅས་པ་རྩེ་དགའ་བར་ཡང་བྱེད་དོ། །ངང་པའི་རྒྱལ་པོ་བྱང་ཆུབ་སེམས་དཔའ་དུས་བཟངས་ཞེས་བྱ་བ་ཡང་ཕལ་ཆེར་མཚོ་དེ་ན་གནས་ཏེ། ཕུག་དེ་དག་ན་འཐབ་བྲལ་བ་རྣམས་ཀྱི་བདག་པོ་མུ་སུ་ལུན་དྷ་དང་ཆོས་དང་ལྡན་པའི་གཏམ་བྱེད་དོ། །བྱའི་ཚོགས་དེ་དག་རྣམས་ཆོས་ཀྱི་གཏམ་དེ་དག་ཉན་པར་བྱེད་དོ། །དེ་ནས་ལྷ་དེ་དག་རྣམས་རྩེ་དགའ་ཞིང་དགའ་དགུར་སྤྱོད་པར་བྱེད་པ་ལས་གལ་ཏེ་ཤེད་ན་ཚོམས་གཉིས་སུ་འགྱུར་ཏེ། གང་དག་ལེགས་པར་བྱས་པའི་ལས་རྣམས་ཀྱིས་བསྐུལ་བར་གྱུར་ཅིང་སྐྱེ་བ་གཞན་ལ་ཡང་ལེགས་པར་བྱས་པ་རྣམས་སྤྱད་པ་དེ་རྣམས་ནི་གང་ན་མཚོ་དེ་ཡོད་པར་གྱུར་པ་དེར་འགྲོ་བར་བྱེད་དོ། །གང་དག་གིས་མ་སྤྱད་པ་དེ་དག་རྣམས་ནི་གང་ན་བག་མེད་པ་རྣམས་སྤྱོད་པ་ཞེས་བྱ་བའི་ནགས་དེར་སོང་ནས་རྩེ་དགའ་བས་གནས་པར་འགྱུར་རོ། །ཇི་ལྟར་སྐྱེ་བ་གཞན་རྣམས་སུ་རབ་ཏུ་ཞི་བ་སྤྱད་པ་དེ་དག་རྣམས་ནི་མཚོའི་གནས་སུ་སོང་བར་གྱུར་ནས་དེ་དག་རྣམས་དང་ཀུན་ནས་འདྲེ་བར་གྱུར་{{page:{number:1730,folio:12b,volume:71}}}པ་ཉིད་ན་ཀུན་བརྗོད་པ་དང་ལྡན་པ་ཞེས་བྱ་བའི་ངང་པ་དེ་དག་གིས་ཚིགས་སུ་བཅད་པ་རྣམས་བརྗོད་པ། ཇི་ལྟར། གང་གིས་ཇི་སྐད་སྨྲས་པའི་མིས། །དེ་ཚེ་དེ་ལྟར་མི་བྱེད་པ། །དེ་ནི་རྨོངས་པ་སྟོང་པ་སྨྲ། །སྡུག་བསྔལ་རྣམས་ནི་མཐར་བྱེད་མིན། །གང་ཞིག་གཞན་ལ་ཆོས་སྨྲ་ཞིང་། །ཆོས་ལ་ཡང་ནི་མི་འཇུག་པ། །ཚིག་གི་སྙིང་པོའི་སྐྱེས་བུ་དེ། །རྟག་ཏུ་སེམས་ནི་སྟོང་པར་འདོད། །བག་མེད་ལས་ནི་འདོད་ཆགས་སྐྱེ། །འདོད་ཆགས་ཀྱིས་ནི་ཞེ་སྡང་སྒྲུབ། །དང་པོ་སྐྱོན་དེ་དང་ལྡན་པས། །དམྱལ་བའི་རྗེས་སུ་ཉེ་བར་རྒྱུག །འདས་པའི་བདེ་བ་གང་ཡིན་དེར། །དེ་ལ་ཁྱོད་ནི་ཀུན་འཇུག་མིན། །མ་འོངས་པ་ཡི་བདེ་གང་ཡང་། །དེས་ནི་ད་ལྟར་བདེ་བ་མིན། །དུས་གཅིག་ལ་ནི་བག་མེད་གང་། །ཀུན་རྨོངས་ལོངས་སྤྱོད་ལ་འཆུམས་པ། །རང་གི་ལས་ཀྱིས་བསླུས་པ་ཡིས། །ལྷ་དེ་དམྱལ་བར་འགྲོ་བ་ཡིན། །སྲེད་པས་དུས་གསུམ་སླུ་བྱེད་ཅིང་། །རྟག་ཏུ་འཐུན་པར་མི་བྱེད་པས། །བློ་ལྡན་དེ་ལ་ཡིད་མ་རྟོན། །དེ་ནི་འཁོར་བའི་འཆིང་བ་ཡིན། །དགྲ་ནི་གཉེན་བཞིན་བྱིས་པས་མཐོང་། །དགྲ་བཞིན་དུ་ཡང་གཅོད་པར་བྱེད། །ཤེས་ལྡན་དེ་ལ་ཡིད་མ་བརྟན། །དེ་ནི་འཇིག་རྟེན་འཆིང་བ་ཡིན། །ལྕགས་དང་ཤིང་གི་འཆིང་བ་ནི། །གཅད་པར་ནུས་པ་དེ་བཞིན་དུ། །རྟག་ཏུ་འདོད་པ་ལ་ཞེན་པའི། །སྲེད་པའི་འཆིང་བ་གཅད་མི་ནུས། །བདེ་བ་ཟད་མེད་འདོད་པ་གང་། །གང་ཞིག་འཆིང་བ་གཞིག་འདོད་འདི། །དེ་ནི་སྲེད་པའི་ཡུལ་ལས་གྲོལ། །ཤེས་རབ་ཡུལ་དུ་འགྲོ་བ་ཡིན། །ཡེ་ཤེས་སྣང་བ་བདེ་བའི་འོད། །སྡུག་བསྔལ་སྲེད་པའི་མུན་པར་བརྗོད། །དེ་ཕྱིར་སྣང་བ་ལ་གནོས་ལ། །མཁས་པས་མུན་པ་རྗེས་སུ་སོལ། །ཤེས་རབ་མཚོན་ཆ་རྣོན་པོ་ཡིས། །སྲེད་པའི་ཤིང་གཅོད་དེ་བཞིན་དུ། །རྩད་ནས་ཤིང་གཅོད་སྐྱེས་བུས་ནི། །བདེ་བ་བླ་ན་མེད་པ་འཐོབ། །རྟག་ཏུ་འབབ་ཆུའི་ཀླུང་གང་བའི། །སྐྱོན་གྱི་ནགས་ནི་གཅད་པར་གྱིས། །སྐྱོན་གྱི་ནགས་དེ་བཅད་པ་ལས། །མཁས་པས་སྲིད་པ་ལས་གྲོལ་འགྱུར། །སྲེད་པའི་ཆུ་བོ་ལམ་གསུམ་འགྲོ། །བག་མེད་སྤྱོད་པས་རྒལ་བར་དཀའ། །ཤེས་རབ་གྲུ་ལ་བརྟེན་ནས་ཀུན། {{page:{number:1731,folio:13a,volume:71}}}སྐྱོན་གྱི་ཕ་རོལ་འགྲོ་བར་འགྱུར། །ཤེས་རབ་རི་ཡི་རྩེར་སོང་ནས། །ཚུལ་ཁྲིམས་ཕུག་ནི་མཛེས་པ་ལས། །སྲིད་པའི་སྐྱོན་ནི་འདི་དག་ཀུན། །གཞལ་དུ་མེད་པའི་མིག་གིས་མཐོང་། །སྐྱེས་བུ་ཆོས་སྤངས་པ་དེ་ནི། །ཕྱི་དང་ནང་ཡང་སྟོང་པ་ཡིན། །གང་དག་ཆོས་ནི་མི་འདོད་པ། །དབུ་བ་བཞིན་དུ་སྙིང་པོ་མེད། །ཕྱི་དང་ནང་ཡང་སྙིང་པོ་དེ། །སྐྱེས་བུ་རྡོ་རྗེ་ལྟར་བརྟན་པ། །གང་དག་ཞི་བའི་ཆོས་སྤྱོད་པ། །སེམས་ཅན་གཞན་ལ་ཕན་པ་ཡིན། །བག་མེད་འདམ་དུ་བྱིང་བ་ཡི། །མི་གང་ཡུལ་ལ་སྤྱོད་པ་ནི། །རྨོངས་པ་དེ་ནི་སྲིན་བུས་ཟོས། །བདེ་བ་མཆོག་གི་སྐལ་ལྡན་མིན། །དེ་ཕྱིར་བདེ་དོན་གཉེར་སྐྱེས་བུས། །བག་མེད་རྗེས་སུ་བསྟེན་མི་བྱ། །བག་མེད་འཇིགས་པ་དང་བྲལ་བར། །གནས་པའི་བདེ་བ་དཔག་ཏུ་མེད། །དཔྱོད་པ་པོས་ནི་བག་མེད་ལ། །རྗེས་སུ་ཡིད་བརྟན་མ་བྱེད་ཅིག །དེས་བལྟས་པ་ཡི་མི་རྣམས་ནི། །འགྲོ་བ་ལྔར་ནི་འཁོར་བ་ཡིན། །དེ་ལྟར་དེ་དག་གིས་ལྷ་དེ་དག་རྣམས་ལ་རྗེས་སུ་གདམས་པར་བྱེད་པའི་ཚིགས་སུ་བཅད་པ་རྣམས་ཀྱིས་རྗེས་སུ་འདོམས་པར་བྱེད་དོ། །དེ་ལྟར་རྟོགས་པར་བྱེད་པར་གྱུར་ན་ཡང་ཀུན་ཏུ་རིག་པ་ཡང་མ་ཡིན་ཏེ། དེ་དག་འདོད་པའི་བདེ་བ་རྣམས་ཀྱིས་ཀུན་ཏུ་མི་རྟོགས་སོ། །དེ་དག་རྣམས་ཀྱིས་དེ་དག་རྣམས་ལ་བརྩི་བགྲངས་མ་བྱས་པས་ཕྱིར་ཡང་དེ་ཁོ་ན་ལྟར་གར་བྱེད་པར་གྱུར་ཅིང་འདོད་པའི་དགའ་བ་རྣམས་ལ་རྣམ་པར་ཆགས་པར་གྱུར་ཏོ། །དེ་ནས་བློ་རྟག་ཏུ་མཉམ་པར་བཞག་པ་སེམས་ཅན་རྣམས་ཐམས་ཅད་ལ་གཅིག་ཏུ་ཕན་པ་བྱེད་པ། གཅིག་པུ་ལ་བློ་མཉམ་པར་བཞག་པའི་བྱང་ཆུབ་སེམས་དཔའ་དུས་བཟངས་དེ་ངང་པ་དེ་དག་གི་ནང་དུ་སོང་བར་གྱུར་ཏོ། །དེ་གལ་ཏེ་ན་སྐལ་བ་འཐུན་པར་གྱུར་པ་ཉིད་ཀྱི་ཕྱིར་བྱ་དེ་དག་གི་དབུས་སུ་དགའ་བར་བྱེད་དོ། །གལ་ཏེ་ན་ཕུག་བཟང་པོ་དེར་རང་ཉིད་གཅིག་པུ་ཞིག་བློ་ལེགས་པར་མཉམ་པར་བཞག་པས་ཆོས་སེམས་པར་བྱེད་དོ། །དེ་ལྟར་བྱའི་རྒྱལ་པོ་དུས་བཟངས་འདི་རྩེ་དགའ་བར་བྱེད་པ་ཉིད་དང་ལྷན་ཅིག་རྗེས་སུ་སྤྱོད་པའི་ངང་པ་གཞན་རྣམས་ཆོས་ཀྱི་གཏམ་རྣམས་ཀྱང་བྱེད་དོ། །བྱའི་ཚོགས་དེ་དག་{{page:{number:1732,folio:13b,volume:71}}}རྣམས་ཀྱི་ནང་དུ་འོངས་པར་གྱུར་པའི་ལྷ་དེ་དག་རྣམས་རབ་ཏུ་དགའ་བའི་ཡིད་ཀྱིས་ཕན་ཚུན་གྲོགས་སུ་གྱུར་པས་དགའ་བར་བྱ་འདོད་ནས་འོངས་པ་རྣམས་ཀྱིས་མཚོ་དེ་མངོན་པར་མཐོང་བར་གྱུར་པ་ན་ཐམས་ཅད་ལས་ཀྱང་མངོན་པར་དགའ་བར་གྱུར་པ་མཆོག་ཏུ་ཡང་མིག་དང་ཡིད་འཕྲོག་པར་བྱེད་པ་ཀུན་ནས་འཕེལ་བར་བྱེད་པའི་ལྗོན་ཤིང་དང་འབྲས་བུ་རྣམས་ཀྱིས་ཉེ་བར་མཛེས་པར་གྱུར་པ་སྟེ། དེ་དག་རྣམས་མངོན་པར་མཐོང་ནས་ལྷ་དེ་དག་རབ་ཏུ་དགའ་བར་གྱུར་པའི་ཡིད་ཀྱིས་ཉེ་འཁོར་དེ་དག་རྣམས་ཀྱང་ལྷན་ཅིག་རྗེས་སུ་སྤྱོད་པའི་འཁོར་དང་བཅས་པས་ཡོངས་སུ་བཟུང་ཞིང་གར་དང་གླུ་དང་རྒོད་པ་དང་འགྱིང་བག་གི་བྱ་བ་རྣམས་བཅུ་འགྱུར་ལས་ཀྱང་ལྷག་པར་བྱེད་པར་རྩོམ་མོ། །དེ་ལྟར་མཚོ་དེ་ན་ལྷ་དེ་དག་རྣམས་དགའ་བར་བྱེད་ཅིང་རྩེ་བར་ཡང་བྱེད་དོ། །དེ་ནས་དེ་དག་རྣམས་ཀུན་ཏུ་མཐོང་ནས་བྱང་ཆུབ་སེམས་དཔའ་མཆོག་ཏུ་ཡོངས་སུ་སྨིན་པའི་བློ་དང་ལྡན་པ་དེས་ཚིགས་སུ་བཅད་པ་འདི་དག་འཆད་པར་བྱེད་པ། ཇི་ལྟར། བག་མེད་པ་ནི་བག་ཡོད་པས། །གང་ཚེ་མཁས་པས་སྤང་བར་གྱིས། །ཤེས་རབ་ཁང་བཟངས་རྩེར་བྱུང་བ། །བདེ་ལེགས་ཐོབ་པ་བླ་ན་མེད། །གང་ཞིག་བག་མེད་རྣམས་སྤོང་བའི། །ལམ་འདི་དག་ནི་ཞི་བ་མཆོག །ལམ་འདི་ཡིས་ནི་མྱ་ངན་འདས། །ཆེན་པོར་མཁས་པར་འགྲོ་བ་ཡིན། །ལམ་གྱི་གེགས་ནི་མི་བཟད་པ། །སེམས་རྒྱུད་སུན་འབྱིན་བྱེད་པ་པོ། །ཆོས་ཀྱི་ཟམ་རྣམས་གཅོད་པ་ནི། །བག་མེད་པར་ནི་ཡོངས་སུ་བསྒྲགས། །དྲན་པ་སུན་འབྱིན་མ་བགྲུངས་པ། །ཐར་པའི་ལམ་ནི་འཇིག་པ་པོ། །ཕ་རོལ་ངན་སོང་རྣམས་སུ་ཁྲིད། །བག་མེད་པས་ནི་ཀུན་ཏུ་འཇུག །འདི་ཡིས་ཡིད་དཀྲུགས་པ་ཡིས་ནི། །བདག་གིས་ཕན་པ་མི་ཤེས་སོ། །ཤི་བ་ཡི་ནི་རོ་བཞིན་དུ། །ཚིག་མིན་དོན་ཡང་རིག་པ་མིན། །དེ་ཕྱིར་འདི་ནི་ཕྱུགས་མཚུངས་པའི། །ལྷ་ཡི་ལུས་ནི་འཛིན་པ་ཡིན། །བག་མེད་པས་ནི་ཉེར་བཅོམ་པའི། །རྨོངས་པ་གར་དང་རྒོད་པ་ཡང་། །སྐྱེ་དང་འཆི་འཕོ་བ་གཞན་གྱིས། །འཇིག་འགྱུར་བ་དང་དངངས་པར་བྱེད། །གང་ཞིག་བག་མེད་རྗེས་སུ་རྒྱུག །སྲིད་{{page:{number:1733,folio:14a,volume:71}}}གསུམ་འབྱུང་པོ་ཐམས་ཅད་རྣམས། །སྐྱོན་རྣམས་ཐམས་ཅད་སྐྱེད་བྱེད་པ། །འཆིང་དང་སྡིག་པའི་ལས་རྣམས་དང་། །ཆོས་ཀུན་དྲན་པ་ཉམས་བྱེད་པར། །བག་མེད་དགྲ་ནི་རབ་ཏུ་འཇུག །ནང་གི་བདག་ཉིད་ལས་རྣམས་དང་། །ཕྱི་རོལ་ཇི་ལྟར་ཡང་མིན་ཏེ། །བག་མེད་ཉེར་བཅོམ་སྐྱེ་བོ་རྣམས། །ཆུད་ཟོས་ཡིད་ནི་སྐྱེད་པར་བྱེད། །གང་ཡང་འདི་ནི་སུས་འདོན་ལས། །དེ་ནི་བག་མེད་པས་འགོགས་སོ། །ཁྲིམས་བྲལ་ངོ་ཚ་མེད་པ་ཡི། །མིག་ནི་བག་མེད་པས་ཉེར་བཅོམ། །རྩེད་མོ་ཡིས་ནི་ཡིད་བྲེལ་བས། །གར་རོལ་གླུ་སྙན་པ་ཡིས་གཡེངས། །ལྷ་རྫས་ཡུལ་གྱིས་ངོམས་པ་མེད། །མཐོ་རིས་གནས་ནས་ཉམས་པར་འགྱུར། །འཇིགས་པའི་གནས་ལ་དགའ་བ་དེ། །བག་མེད་པས་ནི་རྣམ་རྨོངས་སོ། །ལམ་ལ་ལམ་དུ་མི་རིག་པའི། །མི་ནི་དམུས་ལོང་དང་མཚུངས་སོ། །དེ་ལྟར་གཞན་ལ་ཕན་པ་བྱེད་པའི་དུས་བཟངས་དེས་ལྷ་དེ་དག་རྣམས་མངོན་པར་མཐོང་ནས། ཀུན་ནས་བརྗོད་པ་དང་ལྡན་པའི་བྱ་དེ་དག་རྣམས་ཀྱི་དབུས་སུ་སོང་ཞིང་མཆོག་ཏུ་མིག་དང་ཡིད་འཕྲོག་པར་བྱེད་པའི་ངང་པ་དེ་དག་རྣམས་ཀྱི་ནང་དུ་ཕྱིན་པར་གྱུར་ནས་ཀྱང་རྗེས་སུ་འདོམས་པར་བྱེད་པའི་ཚིགས་སུ་བཅད་པ་འདི་རྣམས་ཇི་ལྟ་བར་བརྗོད་ཀྱང་འགགས་པའི་ཡིད་བཞིན་དུ་ལྷ་དེ་དག་རྣམས་ཀྱིས་ཐོས་པར་ཡང་མི་འགྱུར་རོ། །དེ་ལྟར་བརྩི་བགྲང་ཡང་མི་བྱེད་པར་གར་དང་རྒོད་པ་དང་བཅས་ནས་རྔ་སྐད་ཡན་ལག་ལྔ་དང་ལྡན་པ་མཚུངས་པ་དང་སྙན་པ་དང་ཐམས་ཅད་ཀྱི་སེམས་དང་ཡིད་འཕྲོག་པར་བྱེད་པ་རྣམས་ཀྱིས་ཀུན་ནས་འཁྲིད་པར་འགྱུར་ཏེ། ཡུལ་གཞན་ལྔ་པོ་རྣམས་ལ་ཡང་ཡིད་ཤིན་ཏུ་རྣམ་པར་ཆགས་པའི་ཕྱིར་ན་ཐོས་པར་མི་འགྱུར་རོ། །དེ་ལྟར་ཡང་མཚོ་དེ་ཀུན་ཏུ་བསྐོར་ནས་གནས་པར་བྱེད་དོ། །དེ་ཁོ་ན་བཞིན་དུ་ཡུལ་རྣམས་ལ་རྣམ་པར་ཆགས་པའི་ཡིད་ཅན་རྣམས་བག་མེད་པས་བག་མེད་པར་གནས་པའི་འཐབ་བྲལ་བའི་ལྷ་རྣམས་ལ་ཆོས་སྟོན་པར་བྱེད་པ་ནི་དགེ་བ་ཆེན་པོ་རྣམས་དང་ལྡན་པའི་སེམས་ཅན་གསུམ་པོ་འདི་དག་རྣམས་ཡིན་པས་ན། འདི་ལྟ་སྟེ། མུ་སུ་ལུན་དྷ་དེ་དང་ངང་པའི་རྒྱལ་པོ་དུས་བཟངས་དང་རྨ་བྱའི་རྒྱལ་པོ་{{page:{number:1734,folio:14b,volume:71}}}རྣམ་པར་བཀྲ་བ་གསུམ་པོ་དེ་དག་རྣམས་ནི་གཞན་རྗེས་སུ་འཛིན་པ་ལ་རབ་ཏུ་ཞུགས་པས་ཆོས་སྟོན་པར་བྱེད་པ་ཡིན་ཏེ། ཁ་ཅིག་ནི་རང་སངས་རྒྱས་ཀྱི་བྱང་ཆུབ་ལ། ཁ་ཅིག་ནི་ཉན་ཐོས་ཀྱི་བྱང་ཆུབ་ལ་རབ་ཏུ་འགོད་པར་བྱེད་པ་ཡིན་ནོ། །དེ་ལྟར་ངེས་པར་གནས་པ་རྣམས་ནི་དེ་དག་དགེ་ལེགས་དང་ལྡན་པ་རྣམས་ཡིན་ཏེ། བདུད་ཀྱི་ཡུལ་ལས་བྲོས་པར་འདོད་པ་རྣམས་ཡིན་ནོ། །དེ་ནས་བདུད་སྡིག་ཅན་དེ་ཉིད་འདི་སྙམ་དུ་སེམས་ཏེ། ཇི་ལྟར་བདག་གནས་པའི་ཡུལ་སྟོངས་པར་བྱེད་པ་རྣམས་ནི་མིའི་འཇིག་རྟེན་ན་དགེ་སྦྱོང་གིས་སོ། །རྒྱལ་ཆེན་རིས་བཞི་ནི་རྒྱལ་པོ་ཆེན་པོ་བཞི་ཡིན་ནོ། །སུམ་ཅུ་རྩ་གསུམ་ན་ནི་ཀཽ་ཤི་ཀ་ཡིན་ནོ། །མཚེ་མ་ན་ནི་མུ་སུ་ལུན་དྷ་དང་དུས་བཟངས་དང་རྣམ་པར་བཀྲ་བ་རྣམས་ཡིན་ནོ། །དགའ་ལྡན་ན་ནི་རབ་ཏུ་ཞི་བ་ཡིན་ནོ། །ལྷན་ཅིག་སྤྱོད་པའི་འཁོར་དེ་དག་རྣམས་གང་ཡིན་པ་ཐམས་ཅད་ཀྱིས་ཀྱང་ཐོས་པར་མི་འགྱུར་བ་ཡུལ་རྣམས་དང་བདག་གི་ལྷ་དང་མི་རྣམས་ཀྱང་གཏི་མུག་གིས་རྨོངས་པར་བྱའོ། །འཕྲུལ་དགའ་བ་ཞེས་བྱ་བ་གང་ཡིན་པ་རྣམས་ནི་མ་གཏོགས་པ་རྣམས་ཀྱིས་མི་ཐོས་པར་བྱའོ། །བདག་གི་ས་པའི་ཤིན་ཏུ་སྟོབས་དང་ལྡན་པ་དེས་ཀྱང་བདག་གིས་ཕྱིར་བཟློག་པའི་བཀོད་པ་བྱ་བ་ནུས་ཀྱིས། ཐ་མར་གྱུར་ན་ཡང་ངས་གང་ན་འཐབ་བྲལ་བའི་ལྷ་རྣམས་ཡོད་པ་དེར་ཤེས་རབ་དང་ཕ་རོལ་གནོན་པས་མཚུངས་པར་གྱུར་པའི་འཁོར་བཙལ་ལ་གཏང་བར་བྱའོ། །དེ་ནས་དེ་ལྟར་བདུད་སྡིག་ཅན་དེས་རིག་ནས་བློན་པོ་དང་ལྷན་ཅིག་ཏུ་བགྲོས་ནས། མུ་སུ་ལུན་དྷ་དེ་དང་དུས་བཟངས་དེ་དང་རྣམ་པར་བཀྲ་བ་དེ་དང་ཡང་བརྩད་པར་བྱ་བའི་དོན་དུ་ཕོ་ཉ་བཏང་བ་རྣམས་བློ་གྲོས་མཁས་པ་དང་སྤྲུལ་པ་ལ་མཁས་པ་དང་གཟི་བརྗིད་ཆེ་བ་རྣམས་འདི་ལྟ་སྟེ། དགའ་བ་དང་བག་མེད་པ་དང་རྣམ་པར་རྨོངས་པར་བྱེད་པ་རྣམས་སོ། །ཀྱེ་ཁྱེད་རྣམས་མཚེ་མའི་ལྷ་རྣམས་ཀྱི་ནང་དུ་སོང་ལ་མུ་སུ་ལུན་དྷ་དང་དུས་བཟངས་དང་རྣམ་པར་བཀྲ་བ་རྣམས་ཆོས་སྟོན་པའི་བར་ཆད་གྱིས་ཤིག །དེ་ནས་དེའི་ཚིག་ཐོས་པར་གྱུར་ནས་གང་ན་འཐབ་བྲལ་བའི་ལྷའི་རིགས་ཡོད་པ་དེར་ངེས་པར་བབས་པར་འགྱུར་རོ། །ཞུགས་པར་གྱུར་ནས་ཀྱང་གང་ན་{{page:{number:1735,folio:15a,volume:71}}}བྱའི་རྒྱལ་པོ་དུས་བཟངས་ཡོད་པ་དེར་ཀུན་ནས་ཉེ་བར་སོང་ངོ་། །ཀུན་ནས་ཉེ་བར་འོངས་པ་ཡང་མཐོང་བར་གྱུར་ནས། ལྷ་དེ་དག་རྣམས་ལ་བརྟེན་པ་དང་རྣམ་པར་གསལ་བ་དང་རྒྱ་ཆེ་བར་གྱུར་པའི་རྗེས་སུ་བསྔགས་པར་བྱེད་པའི་ཚིགས་སུ་བཅད་པ་རྣམས་བཤད་པ། འདི་ལྟ་སྟེ། བག་མེད་པ་ཡི་དུས་འདི་མིན། །དགའ་བའི་དུས་ནི་ནམ་ཡང་མིན། །རྣམ་རྨོངས་སྐྱེད་པ་འདི་དག་ཀྱང་། །འཆི་བདག་སྟོབས་པོ་ཆེ་ཡི་དུས། །དགའ་བ་དུ་བ་བག་མེད་མེས། །ལྷ་རྣམས་ཀུན་ནི་སྲེག་པ་ཡིན། །ཡུལ་ལ་གཏི་མུག་གིས་རྨོངས་པ། །མིག་མེད་པས་ཀྱང་མ་རིག་གོ། །ལུས་ཅན་རྣམས་ཀྱི་འདུ་བྱེད་ནི། །རྣམ་པར་ཆད་པ་མེད་པར་མཐོང་། །དེ་ལྟར་ཡུལ་ལས་ཀུན་རྨོངས་པས། །གང་ཕན་པ་ནི་རྟོགས་པ་མིན། །དེ་ཡིས་དེའི་ཚིག་རྣམས་ཐོས་ནས་འཐབ་བྲལ་བའི་ལྷ་རྣམས་ཉིད་དང་འདྲ་བར་བྱས་ནས་བག་མེད་པས་སྨྲས་པ། ཀུན་དགའ་མཆོག་གི་མཐའ་ཡས་པ། །བག་མེད་དགའ་བ་སྐྱེད་བྱེད་པ། །བདེ་ཀུན་རབ་ཏུ་འཕེལ་བྱེད་པ། །དེ་ཁྱོད་ཅི་ཡི་ཕྱིར་མི་འཆད། །དུས་བཟངས་ཀྱིས་རབ་ཏུ་བརྗོད་པ། ཀུན་དགའ་བག་མེད་པ་འདིས་ནི། །བདེ་བ་ཐམས་ཅད་འཇོམས་པར་བྱེད། །བག་མེད་སྡུག་བསྔལ་སྐྱེད་པ་པོ། །དེ་ཕྱིར་རྟག་ཏུ་དེ་ཁྱོད་འཆད། །བག་མེད་པས་སྨྲས་པ། བདེ་བ་ཡི་ནི་ཡུལ་རྣམས་དང་། །བག་མེད་ལྷ་ཡི་བུ་མོ་དང་། །དེ་བཞིན་དུ་ནི་གླུ་རྣམས་ཀྱང་། །བག་མེད་བདེ་བ་ཡིན་པར་བཤད། །དུས་བཟངས་ཀྱིས་བརྗོད་པ། མི་རྣམས་ཡུལ་ནི་གང་སྐྱེས་པ། །སྡུག་བསྔལ་ཡུལ་ནི་སྐྱེས་པ་ཡིན། །དེ་ཡི་རྩ་བ་གཅོད་བྱེད་པ། །གང་གིས་མི་ནི་འོག་ཏུ་འགྲོ། །བག་མེད་པས་སྨྲས་པ། ནགས་དང་ཉེ་བའི་ནགས་དང་བྲག །ཁྲུས་ཀྱི་རྫིང་བུ་པད་མའི་ཚལ། །ཁང་བཟངས་རྩེ་དང་ཀུན་དགའ་ཚལ། །བདག་ནི་བག་མེད་པ་ཡིས་དུས། །དུས་བཟངས་ཀྱིས་སྨྲས་པ། དགོན་པ་དང་ནི་ཞི་བའི་ཚལ། །རི་དང་ནགས་ཀྱི་ནང་དུ་ཡང་། །བག་ཡོད་དགའ་བ་ཞི་བ་ཡིས། །བཅིངས་ལས་ཐར་པར་འགྲོ་བ་ཡིན། །སེམས་རྨོངས་པ་ཡི་མི་གང་དག །བག་མེད་པས་ནི་དམྱལ་བར་འགྲོ། །དེ་བཞིན་དུ་ནི་{{page:{number:1736,folio:15b,volume:71}}}དུད་འགྲོར་ཡང་། །ཡི་དགས་སུ་ཡང་སྐྱེ་འགྱུར་ཏེ། །དེ་ལྟར་དུས་བཟངས་ཀྱིས་བརྗོད་པ་ཡིན་ཏེ། བདུད་ཀྱི་ཕྱོགས་ཀྱི་བག་མེད་པ་དང་དྲི་བ་དང་ཕྱིར་ལན་འདེབས་པ་རྣམས་བརྗོད་ནས། ཇི་སྲིད་དུ་རིན་པོ་ཆེའི་འོད་ཀྱིས་ཉེ་བར་གསལ་བའི་ཕུག་གང་ཡིན་པ་དེའི་ནང་དུ་ཞུགས་པའི་བར་དུ་སྟེ། དེ་ནི་ཡང་ཕལ་ཆེར་ནི་མུ་སུ་ལུན་དྷ་དེ་བག་མེད་པ་སྤང་བར་བྱ་བསྒོམ་པར་བྱེད་དོ། །གང་ཡང་ལྷ་གཞན་དག་དེའི་ལྷན་ཅིག་སྤྱོད་པར་གྱུར་པ་དེ་དག་རྣམས་ནི་རྒྱུ་མཚན་དེ་དག་གིས་ལྷ་ཉིད་ཀྱང་བརྒྱ་སྟོང་ཕྲག་དུ་མ་རྣམས་ཀྱིས་ཡོངས་སུ་བསྐོར་ཅིང་གར་དང་གླུ་དང་རོལ་མོ་རྣམས་ཀྱི་སྒྲ་དང་ལྡན་པས་ནམ་མཁའི་དཀྱིལ་མ་ལུས་པ་རྣམས་ཀུན་ཏུ་གང་བར་གྱུར་པས་མཚོ་ཆེན་པོ་དེར་འོངས་པར་གྱུར་ཏོ། །གང་ཡང་ལྷ་གཞན་དག་རྣམས་ནི་དེ་དག་གི་རྗེས་སུ་འགྲོ་བར་གྱུར་ནས་དེ་དག་རྣམས་དེ་ན་བག་མེད་པ་བྱེད་དོ། །གང་ཡང་སེམས་མཉམ་པར་བཞག་པ་དེ་དག་རྣམས་ཀྱང་ཤིན་ཏུ་མྱུར་བར་འོང་བར་གྱུར་ཏེ། ཇི་སྲིད་དུ་བྱའི་རྒྱལ་པོ་དུས་བཟངས་དང་བདུད་ཀྱི་ཕྱོགས་ཀྱི་བག་མེད་པ་དག་དྲི་བ་དང་ལན་བྱས་ཟིན་པར་མ་གྱུར་གྱི་བར་དུའོ། །དེ་ནས་མུ་སུ་ལུན་དྷ་དེས་དེ་དག་རྣམས་ཐམས་ཅད་དུས་བཟངས་ལས་ཐོས་པར་གྱུར་ཏེ་སྔ་མ་བཞིན་ནོ། །དེ་ནས་མུ་སུ་ལུན་དྷ་དེའི་ཡིད་ཀྱིས་རིག་པར་གྱུར་ནས་བག་མེད་པ་ལ་འདི་སྐད་བརྗོད་དོ། །ཁྱོད་ནི་གདོན་མི་ཟ་བར་བདུད་སྡིག་ཏོ་ཅན་གྱི་ཕྱོགས་སུ་གྱུར་པའི་བག་མེད་པ་འདི་ཡིན་ཏེ་འོང་གིས་དེའི་ཡང་ཕྱོགས་བྱེད་པའི་འཁོར་གསུམ་ཡིན་པར་བདག་ཅག་གིས་ལྷ་གཞན་དག་གི་དྲུང་ནས་ཐོས་སོ། །འདི་ལྟ་སྟེ་བག་མེད་པ་དང་རྒོད་པ་དང་རྣམ་པར་རྨོངས་པའོ། །འཇིག་རྟེན་རྨོངས་པ་རྣམས་ཕྱིར་ཞིང་ཉིད་དུ་ཆེས་ལྷག་པར་རྨོངས་པར་བྱེད་དོ། །གང་ཆུངས་ཀྱང་བདག་གིས་འདི་དག་དང་རྒོད་པ་དང་མ་བསྡམས་པ་ལ་སོགས་པ་རྣམས་ཀྱི་ལན་དྲི་བ་དང་ཕྱིར་ཞིང་དྲི་བ་དང་ལན་གྱི་ཆོས་ཀྱི་རྣམ་གྲངས་ཆེན་པོ་བཅུ་གཅིག་པ་ཞེས་བྱ་བ་ཆོས་དང་ལྡན་པས་བརྩད་པར་བྱའོ། །དེ་ནས་འཐབ་བྲལ་བ་རྣམས་ཀྱི་མངའ་བདག་གིས་དེ་ལྟར་རིག་ནས་དུས་བཟངས་དེ་དང་ཡང་ལྷན་ཅིག་ཏུ་འགྲོ་བར་བྱས་པར་གྱུར་ཏེ། ནམ་མཁའི་དཀྱིལ་དུ་འཕགས་ནས་{{page:{number:1737,folio:16a,volume:71}}}པད་མའི་སྙིང་པོ་ལ་ཉེ་བར་གནས་ཏེ་བག་མེད་པ་ལ་མངོན་པར་དགའ་བའི་ལྷ་བརྒྱ་ཕྲག་མང་པོ་རྣམས་ཀྱིས་ཡོངས་སུ་བསྐོར་ནས་འདི་སྐད་ཅེས་བརྗོད་དོ། །དྲི་བ་དང་ཕྱིར་ཞིང་དྲི་བ་དང་ལན་ཞེས་བྱ་བའི་ཆོས་ཀྱི་རྣམ་གྲངས་བཅུ་གཅིག་པ་ཞེས་བྱ་བའི་ཆོས་བཤད་པར་བྱ་ཡིས་མཉན་པར་གྱིས་ཤིག །བག་མེད་པ་གང་བཅོམ་ལྡན་འདས་འོད་སྲུང་གིས་གསུངས་པ་རྣམས་བག་ཡོད་པ་ལ་མངོན་པར་དགའ་བ་བཀྲ་ཤིས་ཞེས་བྱ་བའི་སྔོན་གྱི་ལྷ་ལ་བདག་གིས་ཐོས་པའི་ཆོས་ཀྱི་རྣམ་གྲངས་གང་ཡིན་པ་དེ་ལེགས་པར་རབ་ཏུ་ཡིད་ལ་བྱས་ཏེ་ཉོན་ཅིག །ལྷ་རྣམས་ཐམས་ཅད་དང་དུས་བཟངས་ཐོག་མར་གྱུར་པའི་ཀུན་ནས་བརྗོད་པ་དང་ལྡན་པའི་བྱ་རྣམས་ཐམས་ཅད་དང་བག་མེད་པར་ཉན་ནོ། །བདུད་ཀྱི་ཕྱོགས་རྣམས་ཀྱང་ཉན་ཏེ། ཕྱིན་ཅི་ལོག་ཏུ་སྨྲ་བ་འཇིག་རྟེན་པ་རྣམས་ལ་ཕན་པ་མ་ཡིན་པ་བྱེད་པ་བདུད་ཀྱི་ཕྱོགས་རྣམས་ཀུན་ཏུ་གནས་སོ། །དྲི་བ་དང་ཕྱིར་ཞིང་དྲི་བ་དང་ལན་གྱི་ཆོས་ཀྱི་རྣམ་གྲངས་བཅུ་གཅིག་པ་དེ་དག་རྣམས་ཀྱང་གང་ཞེ་ན་འདི་ལྟ་སྟེ། ཆོས་བཅུ་གཅིག་པོ་འདི་དག་རྣམས་ནི་ཆོས་བཅུ་གཅིག་གིས་རབ་ཏུ་སྤང་བར་བྱ་སྟེ། ཡང་དག་པ་ཇི་ལྟ་བ་བཞིན་དུ་འདོད་པ་དང་མྱ་ངན་ལས་འདའ་བར་འགྲོ་བར་བྱེད་པ་དང་། བདུད་ཀྱི་ཡུལ་རྣམས་ལ་གནས་པར་མི་འདོད་པ་དང་། འཁོར་བའི་འཆིང་བ་རྣམས་ཀྱི་འཇིགས་པས་དང་། དགོན་པ་ཞི་བ་རྣམས་སུ་གནས་པས་དང་། གཅིག་ཏུ་དགའ་བ་རྣམས་ཀྱིས་དང་། ཡང་དག་པ་ཇི་ལྟ་བ་ལ་རེ་བར་གྱུར་པ་དང་། གཏི་མུག་གཞོམ་པར་འདོད་པ་དེ་དག་རྣམས་ཀྱིས་ཡིན་ནོ། །བཅུ་གཅིག་པོ་རྣམས་ཀྱིས་རབ་ཏུ་སྤོང་བར་བྱེད་པ་དང་། ཆོས་བཅུ་གཅིག་པོ་དེ་དག་རྣམས་གང་ཡིན་པ་ཡང་གང་དག་ཞེ་ན། འདི་ལྟ་སྟེ་རྒོད་པ་ནི་འདུལ་བས་སོ། །མ་བསྡམས་པ་ནི་སེམས་རྩེ་གཅིག་པས་སོ། །ཚུལ་ཁྲིམས་འཆལ་པ་ནི་སྐྱེས་བུ་དམ་པ་ལ་རྟེན་པས་སོ། །ལེ་ལོ་ནི་བརྩོན་འགྲུས་བརྩམས་པས་སོ། །གྲོང་དང་གྲོང་ཁྱེར་རྣམས་སུ་རབ་ཏུ་འཇུག་པའི་སྤྱོད་པ་ལ་དགའ་བ་ནི་གཅིག་པུ་དགོན་པར་གནས་པས་སོ། །འདོད་ཆེན་པོ་ནི་ཆོག་ཤེས་པས་སོ། །གཉེན་འདུན་ལྟ་བ་ལ་མངོན་པར་དགའ་བ་རྣམས་ནི་འགྲོན་པོར་ཡུན་རིང་{{page:{number:1738,folio:16b,volume:71}}}དུ་གནས་པ་ལ་མངོན་པར་དགའ་བས་སོ། །དོན་མེད་པར་སྨྲ་བ་ནི་ངག་ཡང་དག་པར་བསྡམས་པས་སོ། །རྩབ་ཧྲལ་ཉིད་ནི་བརྟན་པས་སོ། །དབུལ་པོ་རྣམས་ཀྱང་སྦྱིན་པས་སོ། །མི་ཤེས་པ་ནི་ཤེས་པས་སོ། །ཆོས་བཅུ་གཅིག་པོ་དེ་དག་རྣམས་ནི་ཀུན་ནས་ཉོན་མོངས་པ་རྣམས་ཀྱི་དྲི་མ་དང་ཀུན་ནས་ཉོན་མོངས་པ་ཅན་གྱི་འཆིང་བར་གྱུར་པ་བག་མེད་པར་གྱུར་པའི་ལྗོན་ཤིང་རྣམས་ཀྱི་ཡལ་ག་རྒྱས་པར་གྱུར་པ་ཡིན་པས་བདུད་ཀྱི་ཡུལ་ལས་འདའ་བར་འདོད་པ་རྣམས་དང་འཁོར་བའི་འཇིགས་པས་སྐྲག་པ་རྣམས་དང་བག་མེད་པ་ཕམ་པར་བྱ་འདོད་པ་རྣམས་ཀྱིས་སྤང་བར་བྱའོ། །འཁོར་བ་རྣམས་ཐམས་ཅད་ནི་བག་མེད་པའི་རྩ་བ་ལས་ཡིན་ནོ། །བག་ཡོད་པའི་རྩ་བ་ལས་ནི་ཐར་པ་ཡིན་ནོ། །འཁོར་བ་ལས་འབྲོས་པར་འདོད་པ་རྣམས་ཐམས་ཅད་ལ་འདི་ཉིད་བཅོམ་ལྡན་འདས་ཀྱིས་གསུངས་པ་ཡིན་ནོ། །དེ་ལ་འདུལ་བ་ལ་མངོན་པར་དགའ་བ་རྣམས་དང་། འདུལ་བ་འདོད་པ་རྣམས་དང་། སེམས་ཅན་རྣམས་ཐམས་ཅད་སྡུག་པ་དང་འཐུན་པ་དང་ཡིད་དུ་འོང་བར་གྱུར་པ་དེ་དག་རྣམས་ཐམས་ཅད་ཀྱིས་ཀྱང་ཞེ་ལྡོག་པར་ལྟ་བའི་ཆོས་རྒོད་པ་ཞེས་བྱ་བ་གང་དག་ཞེ་ན། འདུལ་བ་ལ་མངོན་པར་དགའ་བ་དེ་དག་དང་དེ་དག་རྣམས་ཀྱིས་ཀྱང་སྡིག་པའི་ཆོས་འདི་དག་རབ་ཏུ་སྤང་བར་བྱའོ། །དེ་ལ་རྒོད་པ་ཡང་རྣམ་པ་ལྔ་ཡིན་ནོ། །འདི་ལྟ་སྟེ་གྲོང་དང་གྲོང་ཁྱེར་དུ་འཇུག་པ་རྣམས་ལ་མགྱོགས་པར་ལམ་དུ་འགྲོ་བ་དང་། འགྲོ་བར་བྱེད་པ་ན་ཡང་ཀུན་ནས་མ་བསྡམས་པ་དང་། ཁ་ཅིག་ནི་ལམ་དུ་འགྲོ་བ་ན་གོས་ཚགས་ལྷོད་པ་དང་། ཁ་ཅིག་ནི་ལམ་ན་གོས་རྣམ་པར་འཕྱར་བར་བྱེད་པ་དང་། འཁྲུལ་པ་ཡང་དང་ཡང་དུ་འབྱུང་བའམ་སེམས་མཉམ་པར་མ་བཞག་པའོ། །རྣམ་པ་དེ་ལྟ་བུ་དེ་དག་རྣམས་གཞན་གྱིས་མཐོང་བར་གྱུར་ན། དེ་མ་ཐག་ཏུ་རྣམ་པར་སྡང་བར་འགྱུར་རོ། །དེ་ལྟར་འགྲོ་བར་བྱེད་པ་རྣམས་ཀྱི་ཀུན་ནས་མ་བསྡམས་པའི་འགྲོས་འདི་ཡང་གང་ལས་ཡིན་ན། ཆུང་དུ་ན་འདི་ནི་རྒྱགས་པའམ་ཡིད་ལ་བྱེད་པ་དང་བྲལ་བ་ཡིན་ཏེ། །དེ་བཞིན་དུ་རྒོད་པ་རྣམས་ནི་རྣམ་པ་དུ་མ་ལས་ཡིན་ནོ། །དེ་དག་རྣམས་ཀྱང་ཀུན་ནས་བསྡམས་པའི་{{page:{number:1739,folio:17a,volume:71}}}སྤྱོད་ལམ་གྱི་འགྲོས་ཀྱིས་དང་། གཉའ་ཤིང་གང་ཙམ་དུ་ལྟ་ཞིང་འགྲོ་བ་དང་། གོས་རྣམས་ཀྱི་ཚགས་བསྡམས་པ་དང་། མི་འཕྱར་བས་ཀྱང་སྟེ་པུས་མོ་ལས་སོར་བཞི་ཙམ་གྱིས་ལྷག་པར་བླ་གོས་རིང་བ་ཡིན་པ་དང་། དཔུང་པ་གཉིས་མི་བསྐྱོད་པས་ལྷའི་འཇིག་རྟེན་གྱི་བག་མེད་པ་རྣམས་ནི་བག་ཡོད་པས་འཇོམས་པར་འགྱུར་རོ། །དགེ་སློང་ངམ་དེ་ལྟ་བུའི་རིགས་ཅན་རྣམས་ཀྱིས་རབ་ཏུ་གཞོམ་པར་བྱ་བའི་བག་མེད་པ་བཞི་ལས་གཞན་ལྷག་པར་གྱུར་པ་ཡང་གང་ཞེ་ན། གང་ཅུང་ཟད་ཅིག་སྨྲ་བར་གྱུར་པ་ན་ཡང་ལེགས་པར་མ་བརྟགས་པར་བྱེད་པ་ཡིན་ནོ། །གང་གི་ཚོད་ཀར་གྱུར་པ་དེའི་ཚོད་ཀ་རྣམས་ཀྱང་ཀུན་ནས་རིག་པར་མི་འགྱུར་རོ། །དེ་སྦྱིན་པ་པོ་དང་སྦྱིན་བདག་གི་ཁྱིམ་དུ་སྒྲས་ལེགས་པར་འཇུག་པར་བྱེད་པ་རྣམས་ནི་སྡོམ་པར་བྱེད་པ་ཡིན་ཏེ། སེ་གོལ་གྱི་སྒྲ་མ་བྱས་པར་འཇུག་པར་བྱེད་པ་ཡིན་ནོ། །སྟན་ཡང་ངན་པར་འཛིན་པར་བྱེད་དོ། །བསྡམས་པ་མེད་པ་དུ་མ་རྣམས་སྨྲ་བ་ཡིན་གྱི། སྨྲ་བ་དང་མི་སྨྲ་བ་རྣམས་ཀྱི་ཚོད་རིག་པར་འགྱུར་བ་ནི་མ་ཡིན་ནོ། །འདུག་པ་ཉིད་ན་སྐད་འཕང་མཐོན་པོས་སྨྲ་བར་འགྱུར་བ་ཡིན་ནོ། །བུད་མེད་རྣམས་ལ་རྟོག་དཔྱོད་འཇུག་པར་བྱེད་དོ། །བབ་ཆོལ་དུ་རྒོད་པར་བྱེད་དོ། །བབ་ཆོལ་དུ་ཁྲོ་བར་བྱེད་དོ། །འཁོར་རྣམས་ལ་ཡང་སྔ་ཕྱིར་ལྟ་བར་མི་བྱེད་དོ། །དེ་ལྟར་རྒོད་བག་ཏུ་སྤྱོད་པ་ཀུན་ནས་མ་བསྡམས་པར་འཇུག་པར་བྱེད་པའི་དགེ་སློང་རྣམས་ནི་མི་སྡུག་པ་དང་། ཡིད་དུ་མི་འོང་བར་འགྱུར་ཞིང་འདི་དག་རྣམས་ལས་གཞན་པ་རབ་ཏུ་ཞི་བའི་ཆ་བྱད་དང་། སྤྱོད་ཚུལ་ཅན་ཡོད་དམ་ཞེས་རྗོད་པར་ཡང་བྱེད་དོ། །ཇི་ལྟར་སྐྱེས་པ་རྣམས་སམ་དེ་ལས་གཞན་དེའི་རིགས་ཅན་རྣམས་ཀྱང་རུང་སྟེ། ཀྱེ་མ་དགེ་སློང་འདི་དག་ནི་རྒོད་བག་ཅན་ཡིན་ནོ། །ཡང་གང་གི་ཚེ་ངག་ཀུན་ནས་ལེགས་པར་བསྡམས་པར་གྱུར་པ་ན་སྔ་ཕྱི་ཚིག་རྣམས་ཀུན་ལེགས་པར་འབྲེལ་པར་རྗོད་པར་བྱེད་དོ། །སྐྱེས་བུ་གཞན་དག་རྣམས་མཐོང་བར་གྱུར་པའམ་དེ་ཉིད་མཐོང་བར་གྱུར་ཀྱང་རུང་། སྦྱིན་པ་པོ་དང་སྦྱིན་བདག་རྣམས་སམ་དེའི་རིགས་ཅན་གཞན་དག་རྣམས་ཀྱང་རུང་སྟེ། ཡུལ་དང་དུས་སུ་རིགས་པ་དང་འགལ་{{page:{number:1740,folio:17b,volume:71}}}བ་མེད་པར་དལ་བུས་སྨྲ་བར་བྱེད་དོ། །ཞི་བ་དང་གོ་བར་གྱུར་པ་དང་ཆོས་ཉིད་དང་མི་འགལ་བའི་ངག་རྣམས་ཇི་ལྟར་རྗོད་པར་བྱེད་པ་དེ་བཞིན་དུ་སྒྲུབ་པར་ཡང་བྱེད་དོ། །བུད་མེད་རྣམས་ལ་རྟོག་དཔྱོད་མི་བྱེད་དོ། །སེ་གོལ་གྱི་སྒྲ་བྱས་ནས་ལེགས་པར་འཇུག་པར་ཡང་བྱེད་དོ། །དུས་ཀྱང་རིག་པར་འགྱུར་རོ། །ཕྱིར་འབྱུང་བར་འགྱུར་བའི་ངོ་བོ་ཡང་ཤེས་པར་འགྱུར་བ་དང་ཟུར་གྱིས་གོ་བར་ཡང་འགྱུར་རོ། །ཆོས་གོས་རྣམས་ཀྱང་རྣམ་པར་འཕྱར་བར་མི་བྱེད་དོ། །དཔུང་པ་དག་བསྐྱོད་པར་ཡང་མི་བྱེད་དོ། །གློ་དྲག་པོར་ལུ་བར་ཡང་མི་བྱེད་དོ། །ངག་གིས་འཕྱ་བར་ཡང་མི་བྱེད་དོ། །དྲིས་པ་དང་གཞན་དག་གུས་པར་གྱུར་པས་ཕྱི་ནས་ཚིག་རྗོད་པར་བྱེད་དོ། །དལ་བ་དང་སྙན་པ་དང་ཆོས་དང་ལྡན་པ་རྣམས་ཀྱིས་ཀྱང་སྟེ། དེ་ལྟར་རྒོད་བག་ནི་འདུལ་བས་འཇོམས་པར་བྱེད་དོ། །གཞལ་ཡང་འདུལ་བས་རྒོད་པ་ཀུན་ནས་འཇོམས་པར་བྱེད་དོ། །འདི་ཡང་གང་དག་ཡིན་ཞེ་ན་འདི་ལྟ་སྟེ་ཁྱིམ་རྣམས་སུ་དེ་འཇུག་པར་བྱེད་པ་ན་དེ་ན་གླུ་དང་གར་དང་རོལ་མོའི་སྒྲ་རྣམས་དང་གད་མོ་དང་འགྱིང་བག་དང་ཡོངས་སུ་སྤྱོད་པ་དང་གཞན་དག་གིས་རྗོད་པ་དང་ཕན་ཚུན་དུ་དགོད་པ་རྣམས་ལ་ཉན་པར་མི་བྱེད་དོ། །རོ་མྱོང་བར་ཡང་མི་བྱེད་དོ། །དེ་དག་རྣམས་ལ་སེམས་རབ་ཏུ་སྨོན་པར་མི་བྱེད་དོ། །ཚོགས་པ་འདུས་པ་ལ་མངོན་པར་དགའ་བར་མི་འགྱུར་རོ། །ཁྱིམ་གཞན་དག་རྣམས་ཀྱི་སྤྱོད་ཚུལ་གཞན་དག་ཏུ་རྗོད་པར་མི་བྱེད་དོ། །ཤིན་ཏུ་མྱུར་བར་འགྲོ་བ་དང་འོང་བ་དང་རབ་ཏུ་འཇུག་པ་མང་བ་མ་ཡིན་ནོ། །ཧ་ཅང་སློང་བར་བྱེད་པའི་རང་བཞིན་ཅན་མ་ཡིན་ནོ། །དེ་ལྟ་བུར་ཡང་དགེ་སློང་དེ་གཞན་གྱི་ཁྱིམ་དུ་འཇུག་སྟེ། སྦྱིན་པ་པོ་དང་སྦྱིན་བདག་དང་གཞན་ཡང་དེ་ལྟ་བུའི་རིགས་ཅན་རྣམས་ཀྱི་ཁྱིམ་དུ་འཇུག་པ་ནི་རྒོད་བག་རྣམས་ནི་འདུལ་བས་ཀུན་ནས་འཇོམས་སོ། །འཇིག་པར་བྱེད་དོ། །རྣམ་པར་འབྱེད་དོ། །གཞན་ཡང་གལ་ཏེ་ཁྱིམ་རྣམས་སུ་ཞུགས་པར་གྱུར་ནས་དགེ་སློང་གིས་སྦྱིན་པ་པོ་དང་སྦྱིན་བདག་རྣམས་དང་གཏམ་ལ་ཞུགས་པར་གྱུར་པ་ན། ཆོས་དང་ལྡན་པའི་གཏམ་རྣམས་བཞག་ནས་འདོད་པ་རྣམས་ཀྱི་གཏམ་བྱེད་དོ། །ཡུལ་ལྗོངས་ཀྱི་གཏམ་རྣམས་{{page:{number:1741,folio:18a,volume:71}}}བྱེད་དོ། །མཐོ་རིས་ཀྱི་གཏམ་བྱེད་དོ། །གར་མཁན་དང་གར་དང་རོལ་མོ་བསྟན་པའི་གླུའི་གཏམ་རྣམས་བྱེད་དོ། །གྲོང་ཁྱེར་རྣམས་སམ་གཞན་གྱི་ཡང་རུང་སྟེ་ཀུན་ནས་ཉོན་མོངས་པ་ཅན་གྱི་གཏམ་རྣམས་བྱེད་དོ། །བུད་མེད་རྣམས་དང་ཀུན་ནས་འདྲེ་བར་གནས་པར་བྱེད་ཅིང་རྣམ་པར་བཀྲ་བར་བྱས་པའི་ཆ་བྱད་ཀྱིས་ཀྱང་ཁྱིམ་རྣམས་སུ་རྒྱུ་བར་བྱེད་དོ། །དགེ་སློང་རྣམས་སམ་གཞན་ཡང་དེའི་རིགས་ཅན་རྣམས་ལ་རྒོད་བག་དེ་ལྟ་བུ་དག་ཀྱང་འབྱུང་བ་ཡིན་ནོ། །རྒོད་བག་དེ་ལྟ་བུས་རབ་ཏུ་ཞུགས་པར་གྱུར་པ་རྣམས་འདུལ་བ་ཇི་ལྟ་བ་རྣམས་ཀྱིས་ཉེ་བར་སྤོང་བ་ཡིན་ན། འདི་ལྟ་སྟེ་དགེ་སློང་ངམ་གཞན་དག་དེའི་རིགས་ཅན་རྣམས་ཀྱང་རུང་སྟེ། ཁྱིམ་དུ་ལེགས་པས་ཉེ་བར་ཞུགས་པར་གྱུར་པ་ན་ལེགས་པ་ལ་རྟེན་པའི་གཏམ་རྣམས་བྱེད་པར་འགྱུར་བ་ཡིན་ནོ། །དཔེར་བྱ་ན་སྦྱིན་པའི་གཏམ་དང་། ཚུལ་ཁྲིམས་ཀྱི་གཏམ་དང་། ཡེ་ཤེས་རབ་ཏུ་བསྔགས་པར་བྱ་བའི་གཏམ་རྣམས་དང་། ལོག་པར་ལྟུང་བའི་གཏམ་དང་། རྒས་པའི་གཏམ་དང་། ནད་ཀྱི་གཏམ་དང་། རྣམ་པར་འབྲལ་བར་འགྱུར་བའི་གཏམ་དང་། ལས་བདག་གིར་བྱ་བའི་གཏམ་དང་། རྒུད་པར་འགྱུར་བའི་གཏམ་དང་། འཆི་བའི་གཏམ་རྣམས་དང་། ཡང་དག་པར་མགུ་བར་བྱ་བའི་གཏམ་དང་། ལེགས་པ་ལ་བརྟེན་པར་བྱ་བའི་གཏམ་དང་། སྡུག་བསྔལ་གྱི་གཏམ་དང་། ཀུན་འབྱུང་བའི་གཏམ་དང་། འགོག་པའི་གཏམ་དང་། ལམ་གྱི་གཏམ་རྣམས་དང་། ས་རྣམས་ཀུན་ཏུ་བགྲོད་པར་བྱ་བའི་གཏམ་རྣམས་དང་། ཚུལ་ཁྲིམས་རབ་ཏུ་བསྔགས་པ་དང་དང་པོ་བྱུང་བའི་གཏམ་རྣམས་དང་། འདོད་ཆགས་དང་བྲལ་བའི་གཏམ་རྣམས་དང་། སེར་སྣ་ཡོངས་སུ་གཞིག་པར་བྱ་བའི་གཏམ་རྣམས་དང་། གཟུགས་ཀྱི་རྒྱགས་པས་མྱོས་པ་རྣམས་ལ་གཟུགས་ཚད་མེད་པ་བརྗོད་པའི་གཏམ་རྣམས་དང་། བསླུ་བར་གྱུར་པའི་གཏམ་རྣམས་དང་། ལང་ཚོ་ལ་བབ་པ་ལ་སོགས་པ་རྣམས་ཀྱང་རྒ་བས་ངེས་པར་སླུ་བར་བྱེད་པའི་གཏམ་རྣམས་ཏེ། སྦྱིན་པ་པོ་དང་སྦྱིན་བདག་རྣམས་ཀྱི་བསམ་པ་ཀུན་ཏུ་རིག་པར་བྱས་ལ་དེ་ཁོ་ན་བཞིན་དུ་གཏམ་བྱའོ། །དེ་ལྟར་ན་དགེ་སློང་གིས་{{page:{number:1742,folio:18b,volume:71}}}རྒོད་བག་རྣམས་འདུལ་བས་ཉེ་བར་སྤོང་བ་ཡིན་ནོ། །གཞན་ཡང་རྒོད་པ་རྣམས་ནི་འདུལ་བས་ཉེ་བར་འཇོམས་པར་བྱེད་དེ། གང་ལ་ཟས་དང་སྐོམ་མང་བར་གྱུར་པ་དེ་དག་གིས་ཕེའུ་བཏབ་པར་གྱུར་ལ་དེར་ཡང་ལེགས་པར་ཉེ་བར་ཕྱིན་པ་ཡིན་ནོ། །གཞན་ཡང་གང་དག་འདོད་པ་ཆེ་བར་གྱུར་པ་རྣམས་ཀྱང་རོ་ལ་མངོན་པར་དགའ་བའི་ཕྱིར་ན་ཕལ་ཆེ་བ་རྣམས་སུ་རབ་ཏུ་འཇུག་པར་བྱེད་དེ། བསྟེན་གྲོགས་པ་དེ་དག་ཏུ་ཉེ་བར་འགྲོ་བར་བྱེད་ལ། བསྟེན་གྲོགས་བྱ་བའི་དོན་དུ་ཡང་གང་དག་གིས་ཉེ་བར་སྒྲུབ་པར་བྱེད་དོ། །རྣམ་པ་གང་དག་གིས་ཉེ་བར་སྒྲུབ་པར་བྱེད་པ་དང་ཇི་སྲིད་དུ་ཉེ་བར་སྒྲུབ་པར་བྱེད་པ་དེ་སྲིད་དུ་ཆོས་གོས་དང་བསོད་སྙོམས་དང་གནས་མལ་དང་ནད་ཀྱི་རྐྱེན་སྨན་དང་ཡོ་བྱད་རྣམས་ཀྱིས་ཀུན་ནས་དགའ་བར་བྱེད་དོ། །གང་གིས་འདིའི་བདེ་བ་རྣམས་ལ་ཀུན་ཏུ་དྲན་པར་མི་བྱེད་ཅིང་རོ་མྱོང་བར་ཡང་མི་བྱེད་དོ། །རྣམ་པར་རྟོག་པར་ཡང་མི་བྱེད་དེ་ཡང་དེ་ལྟར་གཅིག་ཏུ་རྣམ་པར་རྒྱུ་བ་དང་ལེགས་པ་ལ་བརྟེན་ནས་རྣམ་པར་རྒྱུ་བ་དང་ཀུན་ནས་བསྡམས་ནས་རྣམ་པར་རྒྱུ་བ་ནི་འདུལ་བ་དང་ལྡན་པ་ཡིན་ནོ། །དགེ་སློང་ངམ་དེའི་རིགས་ཅན་གཞན་དག་རྣམས་ཀྱང་རུང་སྟེ། དེ་ལྟར་རྒོད་པ་རྣམས་འདུལ་བས་ཉེ་བར་འཇོམས་པ་ཡིན་ནོ། །རྒོད་པ་རྣམས་ཐམས་ཅད་ཀྱང་བག་མེད་པ་ལས་རབ་ཏུ་འཕེལ་བར་འགྱུར་བ་ཡིན་ནོ། །དོན་མ་ཡིན་པའི་ཚོགས་རྣམས་ཐམས་ཅད་ཀྱང་བག་མེད་པའི་རྩ་བ་ལས་ཡིན་ནོ། །དེའི་ཕྱིར་ན་མྱ་ངན་ལས་འདས་པ་ཚོལ་བར་བྱེད་པ་རྣམས་ཐམས་ཅད་ཀྱིས་བག་མེད་པ་ཁོ་ན་གཞོམ་པར་བྱ་བ་ཡིན་ནོ། །དེ་ལྟར་མུ་སུ་ལུན་དྷ་འདིས་སྔོན་གྱི་ལྷའི་དྲུང་དུ་ཐོས་པ་གང་ཡིན་པའི་ཆོས་དེ་དག་དང་ངང་པའི་རྒྱལ་པོ་དུས་བཟངས་དེ་དང་བདུད་ཀྱི་ཕྱོགས་སུ་གྱུར་པའི་བག་མེད་པ་དེ་དག་གི་མདུན་དུ་སྟོན་པར་བྱེད་དོ། །བཅོམ་ལྡན་འདས་འོད་སྲུང་གིས་གསུངས་པ་དྲི་བ་བཅུ་གཅིག་པའི་མདོ་ལས་དྲི་བ་གཅིག་རྫོགས་སོ།། །།ཇི་ལྟར་དྲི་བ་གཉིས་པ་ཡིན་ན། འདི་ལྟ་སྟེ། མ་བསྡམས་པ་རྣམས་ནི་སེམས་རྩེ་གཅིག་པ་ཉིད་ཀྱིས་ཏེ་མ་བསྡམས་པ་རྣམས་ཀྱང་རྣམ་པ་གཉིས་ཡིན་ཏེ། འཇིག་རྟེན་པ་དང་། {{page:{number:1743,folio:19a,volume:71}}}འཇིག་རྟེན་ལས་འདས་པའོ། །བསྡམས་པ་ཡང་མདོར་བསྡུ་ན་སེམས་རྩེ་གཅིག་པས་འཛིན་པར་བྱེད་པའོ། །དེ་ལ་སྡོམ་པ་ཡང་རྣམ་པ་དུ་མ་ཡིན་ནོ། །མདོར་བསྡུ་ན་ནི་རྣམ་པ་གཉིས་ཡིན་ཏེ། རང་བཞིན་གྱི་ཁ་ན་མ་ཐོ་བ་དང་བཅས་པའི་ཁ་ན་མ་ཐོ་བའོ། །དེ་ལ་རང་བཞིན་གྱི་ཁ་ན་མ་ཐོ་བ་ཉམས་པ་རྣམས་ནི་དགེ་སློང་མ་ཡིན་ཞིང་འོད་སྲུང་བ་ཡང་མ་ཡིན་ཏེ། སྲོག་གཅོད་པ་དང་། མི་ཚངས་པར་སྤྱོད་པ་དང་། མ་བྱིན་པར་ལེན་པ་ཡང་ཡོངས་སུ་རྫོགས་པ་ནི་ཀཱར་ཥཱ་པ་ཎ་གསུམ་གྱི་བློར་གྱུར་པས་ཆོས་དང་ལྡན་ན་ཡང་རུང་སྟེ་ཕྲོགས་ནས་ཡོངས་སུ་ལོངས་སྤྱོད་ན་ནི། ཡུལ་གྱིས་དང་གཉེན་འབྲེལ་གྱི་མ་ཡིན་པ་དང་གནད་ལ་བསྒོ་བས་ཀྱང་རུང་སྟེ། དགེ་སློང་མ་ཡིན་ཞིང་འོད་སྲུང་བའི་མ་ཡིན་ནོ། །རུལ་པར་གྱུར་པ་མ་རུངས་པ་རྫུན་པ་རྟགས་འབའ་ཞིག་འཛིན་པར་བྱེད་པ་ཡིན་ནོ། །དེ་ལྟར་རང་བཞིན་གྱི་ཁ་ན་མ་ཐོ་བ་ཚུལ་ཁྲིམས་འཆལ་པར་གྱུར་པ་དེ་ཡང་བག་མེད་པས་བྱས་པ་ཡིན་ནོ། །དེའི་ཕྱིར་ན་འོད་སྲུང་རབ་ཏུ་བརྩོན་པ་རྣམས་ཀྱིས་ཀྱང་བག་མེད་པ་ཡོངས་སུ་སྤང་བར་གྱིས་ཤིག །དེ་ལྟར་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་འོད་སྲུང་གིས་གསུངས་པའི་མདོ། བྱང་ཆུབ་སེམས་དཔའ་དུས་བཟངས་དང་སྨྲ་བ་པོར་གྱུར་པའི་ངང་པ་རྣམས་དང་། བདུད་ཀྱི་ཕྱོགས་ཀྱི་བག་མེད་པ་རྣམས་ལ་ཆོས་སྟོན་པར་བྱེད་ཅིང་པད་མའི་སྙིང་པོ་ལ་ཡང་དག་པར་གནས་ནས་བཤད་དོ། །གཞན་ཡང་བཅས་པའི་ཁ་ན་མ་ཐོ་བ་རྣམས་ནི་མདོར་བསྡུ་ན་རྣམ་པ་དགུ་ཡིན་ནོ། །མི་གཙང་བ་རྣམ་པ་དགུ་པོ་རྣམས་ཀྱང་གང་ཞེ་ན། །གཅིག་སྤྱོད་པ་དང་། བཤགས་པས་ལྡང་བ་སྤྱོད་པ་དང་། བག་མེད་པས་བག་མེད་པ་སྤྱོད་པ་དང་། ཕྱེད་སྤྱོད་པ་དང་། ཕལ་ཆེར་སྤྱོད་པ་དང་། བཤགས་པ་དང་ལྡང་བ་ཡང་བར་སྤྱོད་པ་དང་། ལམ་སྟོན་པར་བྱེད་པ་དང་བསྒྲགས་པས་སྤྱོད་པ་དང་། རླག་པར་སྤྱོད་པ་དང་ཐམས་ཅད་སྤྱོད་པའོ། །དེ་ལྟར་དགེ་སྦྱོང་རྣམས་སམ་གཞན་དག་དེའི་རིགས་ཅན་རྣམས་ཀྱང་རུང་སྟེ། བག་མེད་པའི་དབང་གིས་བྱིས་པའི་སྐྱེ་བོ་རྣམས་ཐམས་ཅད་བློ་ཉམས་པར་གྱུར་པ་དང་། ཇི་སྲིད་དུ་ཆོས་འདུལ་བ་མ་བསླབས་པ་རྣམས་ཀྱི་མདོར་{{page:{number:1744,folio:19b,volume:71}}}བསྡུ་ན་ཁ་ན་མ་ཐོ་བ་རྣམ་པ་དགུ་ཡིན་ནོ། །ཁ་ཅིག་སྤྱོད་པ་ཇི་ལྟ་བུ་ཡིན་ཞིང་ཇི་ལྟར་ན་བཅས་པའི་ཁ་ན་མ་ཐོ་བ་ཡིན་ན། འདི་ན་བསླབ་པ་གང་དག་ཡང་མོར་གྱུར་པ་རྣམས་དང་ལྡང་བ་ཡང་བར་གྱུར་པ་དེ་དག་རྣམས་འདིས་ཁྱད་དུ་བསད་པར་གྱུར་ནས་བག་མེད་པའི་དབང་གིས་རྒལ་བར་བྱེད་དེ། ཇི་ལྟར་བདག་གིས་འདི་དག་ལས་རྒལ་བར་བྱས་ལ་ཕྱི་ནས་ནི་བདག་གིས་ཀུན་ནས་ལྡང་བར་བྱའོ་སྙམ་པའོ། །དཔེར་ན་ས་རྐོ་བར་བྱེད་པ་དང་རྩྭ་གཅོད་པར་བྱེད་པའོ། །འདི་ནི་གཅིག་སྤྱོད་པ་ཞེས་བརྗོད་དེ། དགེ་སྦྱོང་ངམ་གཞན་ཡང་དེའི་རིགས་ཅན་རྣམས་ཀྱང་རུང་ངོ་། །ཡང་ཇི་ལྟར་ན་བག་མེད་པ་སྤྱོད་པ་རྣམས་བཤགས་པས་ལྡང་བ་སྤྱོད་པ་ཡིན་ན། འདི་ན་དགེ་སྦྱོང་དག་བསླབ་པའི་གཞི་གཅིག་གམ་བསླབ་པའི་གཞི་གཉིས་སམ་གསུམ་ལ་སྤྱོད་པ་ལས་འདའ་བར་བྱེད་དོ། །ཇི་ལྟར་དེ་སྙེད་ཅིག་ལས་འདས་པར་བྱེད་ཅིང་། འདའ་བར་བྱས་ནས་ཀྱང་ཁོ་བོས་ཕྱིས་ཡང་ལྡང་བར་བྱའོ་ཞེས་པ་སྟེ། དེ་རིམ་པ་དེ་ཉིད་ཀྱིས་དང་དེ་ཁྱད་དུ་གསོད་པར་བྱེད་པས་ཀྱང་རྟག་ཏུ་བཅས་པའི་ཁ་ན་མ་ཐོ་བ་རྣམས་བྱེད་དོ། །དེ་དག་ནི་ཆོས་ལ་གུས་པར་སྤྱོད་པ་ཉིད་ཀྱང་མ་ཡིན་ནོ། །བག་དང་ལྡན་པ་ཡང་མ་ཡིན་ནོ། །རྟག་ཏུ་ཡང་རྣམ་པར་གཡེངས་པ་དང་བཅས་པའི་སེམས་སུ་འགྱུར་རོ། །འདི་ལ་ནི་བཤགས་པས་ལྡང་བར་སྤྱོད་པ་ཞེས་བྱའོ། །ཇི་ལྟར་ན་བག་མེད་པས་བག་མེད་པ་ཡོངས་སུ་འཕེལ་བར་སྤྱོད་པ་ཡིན་ན། འདི་ན་སེམས་ཡང་བར་འགྱུར་ཞིང་སེམས་སྟོབས་ཀྱང་ཡང་བ་རྣམས་ཀྱིས་བསླབ་པའི་གཞི་རྣམས་ཀྱི་བཤགས་པར་བྱ་བ་རྣམས་ཀྱང་མངོན་པར་ཤེས་པར་འགྱུར་བ་མ་ཡིན་ནོ། །སྙིང་པོ་དང་སྙིང་པོ་མེད་པ་རྣམས་བཤགས་པར་བྱ་བ་དང་། ལྡང་བ་ཡང་མངོན་པར་མི་ཤེས་པ་ཡིན་ནོ། །དེ་ལ་ནི་བསླབ་པའི་གཞི་བཅས་པའི་ཁ་ན་མ་ཐོ་བ་རྣམས་གང་ཡིན་པ་རྣམས་ཤིན་ཏུ་ཡང་མང་བར་འགྱུར་རོ། །དེ་དག་རྣམས་ཀྱང་འཛིན་པར་བྱེད་ཅིང་ཡང་གང་དག་དུས་ཤིན་ཏུ་རིང་བ་ན་དཀའ་བླས་ཆེན་པོས་ལྡང་བར་འགྱུར་ཏེ། དེ་དག་ཀྱང་འཛིན་པར་བྱེད་པ་ཡིན་ནོ། །ཡང་གང་དག་ཁ་ན་མ་ཐོ་བ་ཆུང་བར་གྱུར་པ་དེ་དག་ནི་{{page:{number:1745,folio:20a,volume:71}}}ལེགས་པར་འཛིན་པ་ཡང་མ་ཡིན་ནོ། །ཆོས་ལ་གུས་པར་གནས་པའི་རང་བཞིན་ཅན་མ་ཡིན་ནོ། །དགེ་སྦྱོང་རྣམས་སམ་རྣམ་པ་དེ་ལྟ་བུ་གཞན་དག་རྣམས་ཀྱང་རུང་སྟེ། འདི་དག་ནི་བག་མེད་པས་བག་མེད་པ་རབ་ཏུ་འཕེལ་བར་སྤྱོད་པར་བརྗོད་པ་ཡིན་ནོ། །ཡང་ཇི་ལྟར་ན་ཕྱེད་ལ་སྤྱོད་པ་ཡིན་ནོ། །འདི་ལ་བསླབ་པའི་གཞི་གང་དག་ཡང་བ་རྣམས་སམ་ལྕི་བར་གྱུར་པ་རྣམས་ཀྱང་རུང་སྟེ། དགེ་སློང་གིས་ཀུན་ནས་ལྡང་བ་འབའ་ཞིག་བྱེད་དུ་འགྲོ་བ་འམ། གལ་ཏེ་ན་འཛིན་པར་བྱེད་པ་འམ། གལ་ཏེ་ན་ཤིན་ཏུ་བསྲབས་པར་གྱུར་ཏེ་ལྡང་བར་འགྱུར་བ་ཡིད་ལ་བྱས་ནས། དེ་རིགས་འཐུན་པའི་ཆ་རྣམས་མ་ལུས་པ་ཁོ་ན་ཕྱིར་ཟློག་པར་བྱེད་དེ། འདི་ནི་ཕྱེད་ལ་སྤྱོད་པ་ཞེས་བརྗོད་དོ། །གང་གི་ཕྱིར་ཕྱེད་ལ་ནི་སྤྱོད་པར་བྱེད་ལ་ཕྱེད་ལ་ནི་སྤྱོད་པར་བྱེད་པ་ཉིད་ཀྱང་མ་ཡིན་ཏེ་རིམ་པ་འདི་དག་གིས་ན་ཕྱེད་ལ་སྤྱོད་པ་བྱ་བ་ཡིན་ནོ། །བག་མེད་པ་རྣམས་ཀྱིས་བག་མེད་པར་རྣམ་པར་རྒྱུ་བ་བག་མེད་པའི་དབང་གིས་འགྲོ་བ་བག་མེད་པའི་ཡུལ་ལ་གནས་པ་འདི་ནི་དགེ་སྦྱོང་དང་རྣམ་པ་དེ་ལྟ་བུ་གཞན་དག་རྣམས་ཀྱང་རུང་སྟེ། ཕལ་ཆེར་སྤྱོད་པར་བྱེད་པ་ཡིན་ནོ། །བསླབ་པའི་གཞི་རྣམས་ཡོངས་སུ་རྫོགས་པར་འཛིན་པར་བྱེད་པ་དགེ་སྦྱོང་མ་དང་། དགེ་ཚུལ་དང་། དགེ་བསྙེན་རྣམས་ཀྱང་རུང་སྟེ། ཤིན་ཏུ་མྱུར་བར་མྱ་ངན་ལས་འདས་པར་འགྲོ་བར་འགྱུར་བ་འདི་དག་དང་། རྣམ་པ་དེ་ལྟ་བུ་རྣམས་དང་། ཚུལ་མི་འཐུན་པ་དེ་དང་དེ་དག་ལ་རྒྱབ་ཀྱིས་ཕྱོགས་པར་གྱུར་པའི་ཕལ་ཆེར་སྤྱོད་པ་རྣམས་ཇི་ལྟ་བུ་ཞེ་ན། འདི་ན་བཅས་པའི་ཁ་ན་མ་ཐོ་བའི་བསླབ་པའི་གཞི་རྣམས་ཤིན་ཏུ་ཕལ་ཆེར་འཛིན་པར་བྱེད་པ་རྣམས་མ་ཉམས་པ་དང་། མ་རལ་བ་དང་། མ་ཟགས་པ་དང་། མི་བརྟན་པ་དང་། སྙིང་པོ་མེད་པ་དང་། གཅིག་ཏུ་ལྷག་མ་མེད་པ་མ་ཡིན་པར་གལ་ཏེ་ཤེད་ན་འཛིན་པར་བྱེད་དོ། །གལ་ཏེ་ཤེད་ན་མི་འཛིན་པར་བྱེད་དོ། །དགེ་སྦྱོང་དང་རྣམ་པ་དེ་ལྟ་བུ་གཞན་དག་རྣམས་ཀྱང་རུང་སྟེ། འདི་ནི་ཕལ་ཆེར་སྤྱོད་པ་ཞེས་བརྗོད་དོ། །ཡང་ཇི་ལྟར་ན་བཤགས་པ་དང་ལྡང་བ་ཡང་བར་སྤྱོད་པ་ཡིན་ན། འདི་ན་བག་མེད་པའི་དབང་གིས་སམ། སྡིག་པའི་གྲོགས་པོ་ལ་རྟེན་པའི་དབང་གིས་{{page:{number:1746,folio:20b,volume:71}}}ཀྱང་གལ་ཏེ་ན་བསླབ་པའི་གཞི་རྣམས་ཉམས་པར་བྱེད་དོ། །དེ་མྱུར་བར་སོ་སོར་རིག་ནས་འགྱོད་པར་འགྱུར་བ་དང་། སེམས་རབ་ཏུ་དང་བར་གྱུར་པས་སམ། དམྱལ་བའི་འཇིགས་པས་འཇིགས་པར་གྱུར་པས་ཀྱང་རུང་སྟེ། བཤགས་པར་བྱེད། དགེ་འདུན་ལ་ཡང་མཐོལ་བར་བྱེད་དོ། །ཇི་ལྟར་ན་བདག་གི་བསླབ་པའི་གཞི་ཉམས་པར་བྱས་པ་ནི་བདག་གིས་མཛེས་པ་མ་བྱས་ཀྱིས་དགེ་འདུན་རྣམས་ཀྱིས་དེ་ལས་ལྡང་བར་མཛད་དུ་གསོལ་ཞེས་བཤགས་པ་ལ་འཁོད་པར་བྱ་བ་དང་། གཉེན་པོས་ཀྱང་མཐོལ་ཞིང་བཤགས་པར་བྱེད་པ་དང་ལྡང་བར་བྱེད་པ་ཞེས་བྱ་བས་ཀྱང་འཇིགས་པ་ཡིན་ནོ། །དེའི་ཕྱིར་དགེ་སློང་འདི་ནི་བཤགས་པ་དང་ལྡང་བ་ཡང་བར་སྤྱོད་པ་ཞེས་བརྗོད་པ་ཡིན་ནོ། །ཇི་ལྟར་ན་དགེ་སློང་ལམ་སྟོན་པར་བྱེད་པ་དང་བསྒྲགས་པས་སྤྱོད་པ་ཡིན་ན། འདི་ན་དགེ་སློང་ངམ་རྣམ་པ་དེ་ལྟ་བུ་གཞན་དག་རྣམས་ཀྱང་རུང་སྟེ། བརྒྱ་ལ་ཞིག་ན་བག་མེད་པའི་དབང་གིས་ཁ་ན་མ་ཐོ་བ་མང་པོར་གྱུར་པ། སྡུག་བསྔལ་གྱི་རྩ་བ་གཅོད་པར་བྱེད་པའི་བསླབ་པའི་གཞི་རྣམས་ལས་འདའ་བར་བྱེད་པའམ། ཉམས་དམས་པར་བྱས་པར་གྱུར་ན་ཡང་དེ་དག་བླ་མ་རྣམས་ལ་རྗོད་པར་བྱེད་དོ། །དགེ་འདུན་རྣམས་ལ་ཡང་གསོ་སྦྱོང་གི་དུས་ཀྱི་ཚེ་ནའོ། །དེ་ལ་དགེ་འདུན་རྣམས་ཀྱིས་ལམ་འདོམས་པར་མཛད་ཅིང་དཀའ་བླས་རྣམས་ཀྱང་ཉེ་བར་སྟོན་པར་མཛད་ལ་ལྡང་བའི་འཇིགས་པ་རྣམས་ཀྱང་འགྲོ་བར་བྱེད་དོ། །དེ་དག་རྣམས་ཀྱང་ཐོས་ཤིང་གོ་བར་བྱས་ཏེ་ལངས་པ་ཡིན་ནོ་ཞེ་ནས། ཕྱི་ནས་ཡང་ནི་བསླབ་པའི་གཞི་རྣམས་ལས་འདའ་བར་མི་བྱེད་དེ། དམྱལ་བ་དང་། ཡི་དགས་དང་། དུད་འགྲོ་རྣམས་ཀྱིས་འཇིགས་པའི་ཕྱིར་རོ། །དུས་བཟངས་འདི་ནི་ལམ་སྟོན་པར་བྱེད་པ་དང་བསྒྲགས་པས་སྤྱོད་པ་ཞེས་བརྗོད་དོ། །ཡང་ཇི་ལྟར་ན་བརླག་པར་སྤྱོད་པ་ཡིན་ན། རྒ་བ་དང་། འཆི་བའི་དབང་དུ་སོང་བའོ། །འདི་ན་ཆོས་འདུལ་བ་རྣམས་བསླབས་པར་གྱུར་པ། བསམ་གཏན་གྱིས་བསམ་གཏན་དུ་མི་བྱེད་པར། བྱ་བ་དང་བྱེད་པ་རྣམས་ལ་མངོན་པར་དགའ་བར་གྱུར་ནས། རྟག་ཏུ་ཡང་ཁྱིམ་ནས་ཁྱིམ་རྣམས་སུ་དང་། གནས་ནས་གནས་རྣམས་སུ་དང་། {{page:{number:1747,folio:21a,volume:71}}}སྦྱིན་བདག་གི་ཁྱིམ་རྣམས་ནས་སྦྱིན་བདག་གི་ཁྱིམ་རྣམས་སུ་ཟས་དང་གོས་ཀྱི་དོན་ཁོ་ནར་རྒྱུ་བར་བྱེད་དོ། །ལེགས་པར་འགྲོ་ལ་ཞབས་འབྲིང་ཡང་བྱེད་དོ། །ཁྱིམ་པ་རྣམས་ཉིད་ཉེ་བར་སྟེན་པར་བྱེད་དོ། །འདི་ནི་བརླག་པར་སྤྱོད་པ་ཞེས་བརྗོད་དོ། །རྐུན་མ་དེ་ནི་ཤི་བའི་འོག་ཏུ་དམྱལ་བའི་མཐར་ཐུག་པར་འགྱུར་རོ། །དུས་བཟངས་ཡང་ཇི་ལྟར་ན་ཐམས་ཅད་སྤྱོད་པ་ཡིན་ན། ཆོས་འདུལ་བ་རྣམས་ཐམས་ཅད་ལ་དད་པར་བྱེད་དོ། །རྗོད་དོ། །བྱེད་པར་འགྱུར་རོ། །གལ་ཏེ་ཤེད་ན་བསླབ་པའི་གཞི་གཅིག་གམ་གཉིས་ཀྱི་ཡང་རུང་སྟེ། ཁ་ན་མ་ཐོ་བ་ཅུང་ཟད་ཅིག་བྱུང་ན་ཡང་གོམས་པ་མེད་པ་དང་། ཆོས་ལ་གུས་པའི་དབང་གིས་འཛིན་པར་བྱེད་མི་ནུས་པར་གྱུར་ནས། དེ་དག་ལས་ལྡང་བར་བྱེད་པ་ཡིན་ནོ། །དུས་བཟངས་འདི་ནི་ཐམས་ཅད་བཤགས་ཤིང་སྤྱོད་པ་ཞེས་བརྗོད་དོ། །དགེ་སློང་ངམ་རྣམ་པ་དེ་ལྟ་བུ་གཞན་དག་རྣམས་ཀྱང་རུང་སྟེ། ཁ་ན་མ་ཐོ་བ་ཉུང་བ་རྣམས་ཀྱང་ཕྱི་ནས་འདི་དག་བསླབ་པའི་གཞི་གང་དག་ལས་འདའ་བར་བྱེད་པ་འདི་དག་ཀྱང་བག་མེད་པའི་ཉེས་པ་ཡིན་ནོ། །དེ་ལྟར་འཐབ་བྲལ་བ་རྣམས་ཀྱི་མངའ་བདག་དེ་པད་མའི་སྙིང་པོ་ལ་ལེགས་པར་གནས་ནས། སྨྲ་བ་པོའི་ངང་པ་དེ་དག་རྣམས་དང་བདུད་ཀྱི་རིགས་ཀྱི་བག་མེད་པ་དེ་ལ་ཡང་ཆོས་བསྟན་ཏོ། །དེ་ནས་དེའི་དུས་ན་མུ་སུ་ལུན་དྷ་དེས་ཚིགས་སུ་བཅད་པ་བརྗོད་པ། ཇི་ལྟར། སྐྱེས་བུ་བག་མེད་པས་ལོང་བ། །བག་མེད་དུག་ནི་སྟེན་པ་པོ། །བག་མེད་ཞགས་པས་བཟུང་ནས་ནི། །དམྱལ་བར་རྗེས་སུ་ཉེ་བར་འཁྲིད། །བག་མེད་སྐྱེས་བུ་འཇིག་རྟེན་པའི། །གཤེ་བ་ཐམས་ཅད་ཐོབ་པར་འགྱུར། །ངག་རྣམས་དོན་མེད་འགྱུར་བ་དང་། །དམྱལ་བར་ཡང་ནི་འདྲེ་བར་བྱེད། །རྨོངས་པ་ཉིན་མེད་མཚན་མེད་དང་། །ལམ་དུ་འགྲོ་དང་བརྗོད་པ་ནའང་། །བག་མེད་སྐྱེས་བུ་སྐད་ཅིག་ཀྱང་། །བདེ་བའི་སྐལ་བ་ཡོད་མ་ཡིན། །འཁོར་ལོ་བཞིན་དུ་འགྲོ་བ་ལྔར། །གང་དག་འདོད་པའི་ཁམས་ན་འཁོར། །གང་ཡང་བསམ་གཏན་ལས་ལྟུང་བ། །དེ་ཡང་བག་མེད་པས་བྱས་སོ། །གཟུགས་མེད་པ་ཡི་གནས་བཞི་ཡང་། །འཇིག་རྟེན་པ་ནི་གང་ཐོབ་པ། །སྲིད་ན་འཕྱང་ཉུག་འཁོར་བ་ནི། །{{page:{number:1748,folio:21b,volume:71}}}དེ་ཡང་བག་མེད་པས་བྱས་སོ། །ཁམས་གསུམ་འདི་དག་མ་ལུས་པ། །བག་མེད་འཆིང་བས་བཅིངས་པ་ཡི། །སྲིད་པའི་ཞགས་པས་བསྡམས་བྱས་པ། །བློ་མེད་པས་ཀྱང་མི་རིག་གོ། །དེ་ལྟར་མུ་སུ་ལུན་དྷ་དེས་སྔོན་གྱི་ལྷ་རྣམས་ཀྱི་དྲུང་ནས། བཅོམ་ལྡན་འདས་འོད་སྲུང་གིས་གསུངས་པའི་མདོ་བཤད་པར་བྱ་བའི་གནས་སྐབས་སུ་བབ་པས། ངང་པའི་རྒྱལ་པོ་དུས་བཟངས་དེ་དང་། སྨྲ་བ་པོར་གྱུར་པའི་ངང་པ་དེ་དག་རྣམས་དང་། བག་མེད་པ་དང་། རྒོད་པ་དང་། རྒྱགས་པ་དང་བཅས་པའི་བདུད་ཀྱི་རིགས་དེ་དག་རྣམས་ལ་ཆོས་བཅུ་གཅིག་པོ་རྣམས་ལས་ཆོས་གསུམ་པ་བསྟན་ཏོ། །དེ་རྣམས་གང་དག་ཞེ་ན། འདི་ལྟ་སྟེ། རྒོད་པ་ན་འདུལ་བས་རབ་ཏུ་འཇོམས་པར་བྱེད་དོ། །མ་བསྡམས་པ་ནི་སེམས་རྩེ་གཅིག་པས་ཡིན་ལ། ཚུལ་ཁྲིམས་འཆལ་པ་རྣམ་པ་སྣ་ཚོགས་པ་རྣམས་ལས་རང་བཞིན་གྱི་ཁ་ན་མ་ཐོ་བ་ནི་སྐྱེས་བུ་དམ་པ་ལ་བསྟེན་ནས་ཕྱི་ནས་དགེ་བའི་རྩ་བ་རྣམས་ཀྱིས་ཏེ། ཚུལ་ཁྲིམས་འཆལ་པར་བརྗོད་པར་བྱ་བའི་རང་བཞིན་གྱི་ཁ་ན་མ་ཐོ་བ་རྣམས་ཀྱང་སྐྱེས་བུ་དམ་པ་ལ་ལེགས་པར་བསྟེན་གྲོགས་བྱས་པས་འཁོར་བ་ལས་གྲོལ་བར་འགྱུར་ན། བཅས་པའི་ཁ་ན་མ་ཐོ་བ་རྣམས་ལྟ་སྨྲོས་ཀྱང་ཅི་དགོས། དེས་ན་རབ་ཏུ་བརྩོན་པས་ཀྱང་སྐྱེས་བུ་དམ་པ་ལ་བསྟེན་པར་བྱ་བ་ཡིན་ནོ། །སྤང་བར་བྱ་བ་གང་དག་ཞེ་ན། འདི་ལྟ་སྟེ། ལེ་ལོ་ནི་བརྩོན་འགྲུས་བསྐྱེད་པས་སོ། །ལེ་ལོ་རྣམས་ཐམས་ཅད་ཀྱང་བརྩོན་འགྲུས་བསྐྱེད་པས་སྤོང་བར་འགྱུར་ཏེ། ཡང་ཇི་ལྟར་བག་མེད་པ་ནི་དོན་མ་ཡིན་པ་རྣམས་ཐམས་ཅད་ཀྱི་དང་དགེ་བའི་བཤེས་གཉེན་སྟེན་པ་ནི་ཆོས་འདུལ་བ་རྣམས་ཀྱི་ཕུལ་དུ་ཕྱིན་པའི་རྩ་བ་ཡིན་ནོ། །གཞན་ཡང་ཆོས་བཞི་པ་ཆོས་བཞི་པས་ངེས་པར་འཇོམས་ཤིང་སྤོང་ལ་སྤང་བར་བྱ་བ་རྣམས་གང་ཞེ་ན། དེ་ནི་འདི་ལྟ་སྟེ། ལེ་ལོ་ནི་བརྩོན་འགྲུས་བསྐྱེད་པས་ཏེ། ལེ་ལོ་རྣམས་ནི་ཐམས་ཅད་ཀྱང་བརྩོན་འགྲུས་བསྐྱེད་པས་འཇོམས་པར་འགྱུར་རོ། །དཔེར་ན་སྣང་བས་མུན་པ་འཇོམས་པར་བྱེད་པ་དེ་བཞིན་དུ། ལེ་ལོ་རྣམས་ཐམས་ཅད་ཀྱང་བརྩོན་འགྲུས་བསྐྱེད་པས་སྤོང་བ་ཡིན་ནོ། །དེ་ལ་ལེ་ལོས་ནི་ཆོས་རྣམས་ཐམས་ཅད་ཀྱི་བར་{{page:{number:1749,folio:22a,volume:71}}}ཆད་བྱེད་པ་པོ་ཡིན་ཏེ། དཔེར་ན་ཇི་ལྟར་བྱས་པ་དེ་ལྟ་དེ་ལྟར་མངོན་པར་འཕེལ་བ་ཡིན་ཞིང་འཇིག་རྟེན་པ་དང་འཇིག་རྟེན་ལས་འདས་པའི་ཆོས་རྣམས་ཀྱི་བར་ཆད་བྱེད་པར་འགྱུར་རོ། །འཇིག་རྟེན་འདི་དང་འཇིག་རྟེན་ཕ་རོལ་རྣམས་སུ་ཡང་བདེ་བར་འགྱུར་བ་མ་ཡིན་པ་མང་པོ་དེ་དག་རྣམས་ཀྱི་མིང་ཡང་གཟུང་བར་སླ་བ་མ་ཡིན་ནོ། །ལེ་ལོ་ཅན་ཞེས་བྱ་བ་ནི་བརྩོན་འགྲུས་ཞན་པ་སྟེ། གཞན་གྱིས་ཉེ་བར་འཇོམས་པར་བྱེད་དོ། །གཞན་རྣམས་ཀྱི་ཞེ་ཟློགས་པར་འགྱུར་རོ། །གཞན་གྱིས་ཕམ་པར་བྱེད་ཅིང་ཚར་གཅོད་པར་འགྱུར་ཏེ། ལེ་ལོ་ཅན་རྣམས་ནི་ཤིན་ཏུ་ཉེ་བར་འཇོམས་པས་ཤིན་ཏུ་དབུལ་བར་འགྱུར་རོ། །ལས་ཀྱི་མཐའ་རྣམས་ལ་སྒྲུབ་པར་མི་བྱེད་དོ། །ཁེ་སྤོགས་རྣམས་མི་བྱེད་དོ། །ཞིང་ལས་མི་བྱེད་དོ། །ཁྱིམ་གྱི་གཞིའི་བྱ་བ་གཞན་རྣམས་ཀྱང་མི་བྱེད་དོ། །སྐྱེས་བུ་ལ་སྟེན་པར་མི་བྱེད་ཀྱི་སྙོམ་ལས་ཀྱི་བསམ་གཏན་གྱིས་བཟུང་བ་ཡིན་ནོ། །སྐྱེ་བོ་རྣམས་ཐམས་ཅད་ཀྱིས་མཚོན་པར་འགྱུར་རོ། །ཡེ་ཤེས་ལ་སྦྱོར་བར་མི་བྱེད་དོ། །དེ་ནི་མཁས་པ་མ་ཡིན་ནོ། །མཁས་པའི་རང་བཞིན་ཅན་རྣམས་ཀྱང་མ་ཡིན་ནོ། །ཡུལ་དང་དུས་ཤེས་པ་མ་ཡིན་ནོ། །བདག་དང་གཞན་རྣམས་ཀྱི་ཁྱད་པར་ཤེས་པ་མ་ཡིན་ནོ། །རང་གི་སྟོབས་རྣམས་དང་གཞན་གྱི་སྟོབས་རྣམས་ཀྱི་ཁྱད་པར་ཤེས་པ་མ་ཡིན་ནོ། །དུས་སུ་ལེགས་པར་དགོས་པ་རྣམས་སྒྲུབ་པ་མ་ཡིན་ཏེ། དེའི་བྱ་བ་རྣམས་ཐམས་ཅད་ལ་བར་ཆད་འབྱུང་བར་འགྱུར་རོ། །གང་གི་ཚེ་འཇིག་རྟེན་འདི་དང་འཇིག་རྟེན་ཕྱི་མ་རྣམས་ཀྱི་ཡང་ལེ་ལོ་དེ་དག་རྣམས་ཉིད་བརྩོན་འགྲུས་བསྐྱེད་པས་བཅོམ་པར་གྱུར་པ་དེའི་ཚེ་འདི་ལ་འཇིག་རྟེན་པ་རྣམས་ཀྱིས་མངོན་པར་བགྲོད་པར་བྱ་བར་འགྱུར་རོ། །སྔ་བར་ལངས་པར་བྱེད་པ་དང་། ངལ་དུབ་ལས་བརྒྱལ་བ་དང་། གཉིད་ལས་བརྒྱལ་ཞིང་ལེགས་པར་སད་པ་དང་། དུས་སུ་ལངས་པ་དང་། དུས་སུ་སྐྱོ་བ་སྐྱེ་བ་དང་། ལྟོས་པ་དང་བྲལ་བས་བྱ་བ་རྣམས་རྩོམ་པར་བྱེད་དོ། །དེ་ལུས་ཀྱི་བརྩོན་འགྲུས་བརྟན་པ་དང་ལྡན་པས་ལེ་ལོའི་དྲི་མ་དེ་དག་རྣམས་དག་པར་བཀྲུས་པའི་བརྩོན་འགྲུས་ལེགས་པར་རྩོམ་པ་དེ་ནི་དོན་རྣམས་{{page:{number:1750,folio:22b,volume:71}}}ཐམས་ཅད་དྲི་མ་དང་ཀུན་ནས་བྲལ་བར་སྒྲུབ་པར་བྱེད་དོ། །དོན་རྣམས་ལ་བགེགས་བྱུང་བར་གྱུར་ན་ཡང་སྐྲག་པར་མི་འགྱུར་ལ་སྐྱོ་བ་སྐྱེ་བར་མི་འགྱུར་རོ། །གཞན་རྣམས་ཀྱིས་བར་ཆད་བྱེད་པ་ཡང་མ་ཡིན་ནོ། །རབ་ཏུ་བརྟན་པས་བྱ་བ་རྣམས་ཀྱང་རྩོམ་པར་བྱེད་དོ། །བརྩོན་འགྲུས་དང་ལྡན་པས་གང་དག་སྒྲུབ་པར་བྱེད་པ་རྣམས་ནི་ཀུན་ནས་ཉམས་པར་ཡང་མི་འགྱུར་རོ། །གཞན་གྱི་དབང་གིས་བྱ་བ་རྣམས་ཀུན་ཏུ་རྩོམ་པ་ཡང་མ་ཡིན་ནོ། །མི་རྣམས་ཀྱི་ཁྱད་པར་ཡང་ཤེས་པར་འགྱུར་རོ། །བདག་གི་དཔུང་དང་གཞན་གྱི་དཔུང་རྣམས་ཀྱི་ཁྱད་པར་ཤེས་པར་འགྱུར་རོ། །དེ་དེ་དག་རྣམས་ཀྱིས་ཀྱང་བསྔགས་པར་འགྱུར་རོ། །སྐྱེ་བོའི་ཚོགས་ཆེན་པོ་རྣམས་ཀྱིས་མཆོད་པར་ཡང་འགྱུར་རོ། །རྒྱལ་པོ་དང་རྒྱལ་པོའི་བློན་པོ་དག་གིས་ཀྱང་མཆོད་པར་བྱེད་དོ། །རྟག་ཏུ་ནོར་དང་ལྡན་པར་ཡང་འགྱུར་རོ། །སེམས་སྟོབས་དང་སྟོབས་རྣམས་ཀྱང་ཉམས་པ་མེད་པར་འགྱུར་རོ། །གང་དག་དང་ལྷན་ཅིག་ཏུ་འགལ་བར་གྱུར་པ་དེ་དག་རྣམ་པར་ཕམ་པར་འགྱུར་རོ། །གང་གི་ཕྱིར་བརྩོན་འགྲུས་དང་ལྡན་པ་རྣམས་དང་ནི་ལྷན་ཅིག་ཏུ་འགལ་བར་བྱ་བར་མི་ནུས་སོ། །མཛའ་བོ་དག་ཀྱང་རྗེས་སུ་སྒྲུབ་པར་བྱེད་ལ། དེས་ཀྱང་འདིའི་མཛའ་བོ་རྣམས་མངོན་པར་འཕེལ་བར་འགྱུར་རོ། །དེ་གྲོགས་པོ་མང་བ་དང་མཆོག་ཏུ་བདེ་བ་དང་མཆོག་ཏུ་སྟོབས་དང་ལྡན་པར་ཡང་འགྱུར་རོ། །གྲོང་ཁྱེར་གཞན་དག་ན་ཡང་མངོན་པར་དགའོ། །བྱེས་ན་ཡང་སྐྱེ་བོ་མང་པོ་རྣམས་ཀྱིས་མངོན་པར་ཤེས་པར་འགྱུར་རོ། །དེ་དེའི་ཕྱིར་གང་དག་དང་བསྟེན་གྲོགས་བྱེད་པར་གྱུར་པ་དེ་དག་རྣམས་ཀྱིས་མཆོད་པར་བྱེད་དོ། །འཇིག་རྟེན་དག་ན་ཡང་འདི་ཀུན་གྱིས་ཤེས་པར་འགྱུར་རོ། །ལེ་ལོ་རྩ་བ་ནས་རྣམ་པར་སྤངས་པའི་སྐྱེས་བུ་རྣམས་ཀྱིས་ནི་ཡོན་ཏན་དུ་མ་ཐོབ་པར་འགྱུར་རོ། །དེ་ནས་བདག་ཉིད་ཆེན་པོ་དེ་ཉིད་ཀྱིས་ཀྱང་གོ་ཆ་བརྟན་པོ་དེ་ལྟ་བུ་རྣམས་དང་། རྙོག་པ་དང་རྣམ་པར་བྲལ་བས་བདུད་ཀྱི་དཔུང་རྣམས་ངེས་པར་འཇོམས་པར་བྱེད་དོ། །འཁོར་བ་ཕྱིར་ཟློག་པའི་གཡུལ་ཤོམ་པ་སྐྱེ་བོ་དམ་པ་རྣམས་ཐམས་ཅད་དགའ་བ་དང་། བརྩོན་འགྲུས་རྩོམ་པ་དང་བཅས་པ་གང་གིས། འཇིག་{{page:{number:1751,folio:23a,volume:71}}}རྟེན་ལས་འདས་པ་ཟག་པ་མེད་པ་ཁ་ན་མ་ཐོ་བ་མེད་པ་མྱ་ངན་ལས་འདས་པའི་ནམ་མཁའ་ལེགས་པར་འཐོབ་པའི་དགོས་པ་ཀུན་ནས་རྩོམ་པར་བྱེད་དོ། །དེ་དང་པོ་ཁོ་ནར་རེ་ཞིག་ཤིན་ཏུ་བརྟན་པས་མཆོག་ཏུ་དཀའ་བར་གྱུར་པ། ཁྱད་པར་དུ་རོའི་གནས་དམན་པ་རྣམས་ལས་དཀའ་བས་དགྲོལ་བ་འདི་ནི་འཁོར་བ་པ་རྣམས་ཐམས་ཅད་ཀྱི་འཆིང་བ་ཡིན་ཏེ། ཁྱིམ་ན་གནས་པ་བུ་དང་། ཆུང་མ་དང་། སྲིང་མོ་དང་། བྲན་ཕོ་དང་། བྲན་མོ་དང་། ཞིང་དང་། འབྲུ་དང་བང་མཛོད་རྣམས་ཀྱིས་གང་བའི་སྲེད་པའི་ཆུ་བོའོ། །བརྩོན་འགྲུས་བརྩམས་པའི་གྲོགས་དང་ལྡན་པ་གང་དག་གིས་འཁོར་བའི་འཇིགས་པས་འཇིགས་པ་རབ་ཏུ་འཇོམས་པ་དེ་དག་གིས་ནི། རྣམ་པ་དེ་ལྟ་བུའི་ཁྱིམ་གྱི་གནས་རྣམས་བཏང་ནས་གོས་རྣམས་ངུར་སྨྲིག་ཏུ་བགོས་ཏེ། བརྩོན་འགྲུས་དང་ལྡན་པ་གང་ཡིན་པ་དེ་ཁྱིམ་གྱི་གནས་ནས་ངེས་པར་བྱུང་ངོ་། །ཁྱིམ་གྱི་གནས་ཀྱི་འཆིང་བ་རྣམས་ལས་གྲོལ་བས། ཐར་པ་མཐར་ཕྱིན་པའི་ལམ་ཐོབ་ནས་བསམ་གཏན་དང་། ཁ་ཏོན་དག་ལ་བརྩོན་པ་དང་ལྡན་པ། བརྩོན་འགྲུས་ཕ་རོལ་གནོན་པ་རྣམས་མོས་པ་ཇི་ལྟ་བ་བཞིན་དུ་ཐར་པ་ལ་འཇུག་པར་བྱེད་དོ། །དེ་ལ་ལེགས་པར་སྟོན་པ་བརྩོན་འགྲུས་དང་ལྡན་པ་དུས་རབ་ཏུ་ཤེས་པ་ལུས་དང་ངག་གི་དེ་ཁོ་ན་ཉིད་ཀྱི་མཚན་ཉིད་དང་སྐྱེ་བ་དང་འཇིག་པའི་དེ་ཁོ་ན་ཉིད་ཤེས་པ། རང་གི་མཚན་ཉིད་ཀྱི་དེ་ཁོ་ན་ཉིད་ཤེས་པ། ཕུང་པོ་རྣམས་ཀྱི་སྐྱེ་བ་དང་འཇིག་པའི་དེ་ཁོ་ན་ཉིད་ཤེས་པ། ཉིན་དང་མཚན་དུ་ཡང་བརྩོན་པ་མི་འདོར་བ་དེས་རབ་ཏུ་བརྩོན་པས་ཀྱང་སློབ་དཔོན་ལ་ལེགས་པར་རྟེན་པས་དང་། ཡེ་ཤེས་མང་དུ་སྤེལ་བས་ཀྱང་ཀུན་ནས་རྩོམ་པར་བྱེད་དོ། །བརྟུན་པར་བྱེད། རབ་ཏུ་འབད་པར་བྱེད། ལམ་གོམས་པར་བྱེད། སྐྱོན་སྤོང་བར་བྱེད་དེ། ཐོག་མ་མེད་པའི་དུས་ནས་ཞུགས་པར་གྱུར་པ་འཁོར་བའི་འཆིང་བར་གྱུར་པ། དོན་མེད་པ་རྣམས་ཐམས་ཅད་བྱེད་པ། མུན་པར་བྱེད་པའི་འོས་སུ་གྱུར་པ། དོན་མ་ཡིན་པ་རྣམས་ཐམས་ཅད་ཀྱི་རྒྱུར་གྱུར་པ། སྲོག་ཆགས་རྣམས་ལ་ཤིན་ཏུ་འཐས་པར་གྱུར་པ། དེ་དག་རྣམས་ཀུན་ནས་བརྩམས་པའི་བརྩོན་འགྲུས་{{page:{number:1752,folio:23b,volume:71}}}ཀྱིས་སྤོང་བར་བྱེད་དོ། །དེ་ཇི་ལྟ་ཇི་ལྟར་ལམ་རྣམས་ཐོབ་པར་གྱུར་པ་དེ་ལྟ་དེ་ལྟར་ཕྱིར་ཞིང་ཉིད་ཀྱང་སྤྲོ་བ་སྐྱེ་བར་བྱེད་པ་ཡིན་ནོ། །བརྩོན་འགྲུས་ཤིན་ཏུ་བརྩམས་པས་བྲལ་བའི་འབྲས་བུ་རྣམས་ཅི་ནས་ཀྱང་འབྱུང་བར་བྱེད་དོ། །ཀུན་ནས་ཉོན་མོངས་པའི་ཆོས་འཆིང་བར་གྱུར་པ། བྱིས་པའི་སྐྱེ་བོ་རྣམས་ཐམས་ཅད་ཀྱི་ཡིད་ཀུན་ནས་འཕྲོག་པར་བྱེད་པའི་ཡུལ་རྣམས་ལ་ཆགས་པར་མི་བྱེད་དོ། །འདི་ལྟ་སྟེ། འདོད་པའི་རྗེས་སུ་འཐུན་པར་གྱུར་པ་སྒྲ་དང་། རེག་བྱ་དང་རོ་དང་། གཟུགས་དང་དྲི་རྣམས་ཀྱིས་དགེ་བའི་རྫས་གང་ཡིན་པ་རྣམས་རྐུ་བ་འདྲིད་པའི་ཆོས་ཅན་རྣམ་པར་སླུ་བའི་ཆོས་ཅན་དོན་མ་ཡིན་པ་རྣམས་ཐམས་ཅད་བྱེད་པ་མི་འདོད་པའི་རྣམ་པར་སྨིན་པར་འགྱུར་བ་མི་འདོད་པའི་འཆིང་བའི་ཆོས་སུ་གྱུར་པའི་བྱིས་པ་སོ་སོའི་སྐྱེ་བོ་ཡོངས་སུ་མ་སྦས་པ་རྣམས་ཐམས་ཅད་ཀྱི་སེམས་རྣམ་པར་གཡེང་བར་བྱེད་པ་དང་། རྣམ་པར་རྨོངས་པར་བྱེད་པའི་ཡུལ་གྱི་དགྲ་དེ་དག་རྣམས་ཐམས་ཅད་སྤོང་བར་བྱེད་དོ། །རོ་མྱོང་བར་མི་བྱེད་པ་དང་། ཐར་པའི་ལམ་སྒོམ་པར་བྱེད་དོ། །སེམས་དྲི་མ་མེད་པར་བྱེད་དོ། །དེ་ཇི་ལྟ་ཇི་ལྟར་དྲི་མ་རྣམས་མེད་པར་བྱེད་པ། དེ་ལྟ་དེ་ལྟར་བརྩོན་འགྲུས་དང་ལྡན་པ་དང་དྲན་པ་དང་ལྡན་པ་དང་། ངོ་མཚར་བར་གྱུར་པ་ཤེས་བཞིན་ཅན་དགྲ་རབ་ཏུ་བཅོམ་པར་འགྱུར་རོ། །གཞན་ཡང་བརྩོན་འགྲུས་དེ་ཉིད་ཀྱིས་སྤྲོ་བ་དང་བཅས་པ་གང་ཡིན་པས་འདོད་ཆགས་ཞེ་སྡང་གཏི་མུག་རྣམས་རབ་ཏུ་འཇོམས་པར་བྱེད་དོ། །རྣམ་པར་བྲལ་བར་བྱེད་དོ། །རྒྱལ་བར་བྱེད་དོ། །ཡང་སྲིད་པ་མི་འབྱུང་ངོ་། །དགྲ་རྣམས་ལས་རྒྱལ་བ་མི་འཐུན་པ་རྣམས་ལས་རྒྱལ་བ་དེ་ནི་དྲི་མ་མེད་པའི་ནམ་མཁའ་བཞིན་དུ་དང་རབ་ཏུ་དང་བའི་ཆུ་བཞིན་དུ་དང་སྤྲིན་གྱི་ཚོགས་རྣམས་དང་བྲལ་བར་གྱུར་པས། དྲི་མ་མེད་པའི་ཟླ་བ་བཞིན་དུ་དང་། ན་བུན་དང་བྲལ་བའི་འཛམ་བུའི་གླིང་གི་ཉི་མ་བཞིན་དུ་སྟེ་དེ་ལྟ་དེ་ལྟར་རྣམ་པར་སྣང་ངོ་། །ཇི་ལྟ་ཇི་ལྟར་ནད་པ་ནད་རྣམས་ལས་གྲོལ་བ་བཞིན་དུ་དང་། དབུལ་པོ་རྣམས་ཀྱིས་རབ་ཏུ་ནོར་རྙེད་པ་བཞིན་དུ་དང་། མིག་མེད་པ་རྣམས་ལམ་སྟོར་ནས་ནགས་ཁྲོད་དུ་ཞུགས་པ་ལས་ལམ་དུ་བགྲོད་པར་བྱེད་པ་དེ་དག་རྣམས་བཞིན་དུ་འདིས་མཐར་{{page:{number:1753,folio:24a,volume:71}}}ཐུག་པའི་ཚུལ་ཁྲིམས་ཤིས་པ་གང་ཡིན་པ་ཉེ་བར་ཐོབ་པའི་དབང་དུ་བྱས་ནས་བསྙེན་པར་རྫོགས་པར་བྱས་ཏེ་གནས་སོ། །ཇི་ལྟར་བདག་གི་སྐྱེ་བ་རྣམས་ནི་ཟད་དོ། །ཚངས་པར་སྤྱོད་པ་ནི་སྤྱད་དོ། །བདག་གི་འདི་ལས་སྲིད་པ་གཞན་ནི་མི་ཤེས་སོ། །དེ་ལྟར་འདིའི་སྡིག་པ་རྣམས་རྣམ་པར་བྲལ་བ། འཆིང་བའི་ཞགས་པ་རྣམས་ཐམས་ཅད་ལས་གྲོལ་བ། ཆུ་ཀླུང་གི་ཕ་རོལ་ཏུ་ཕྱིན་པར་གྱུར་ནས་རྣམ་པར་རྒྱལ་ཞིང་མཛེས་སོ། །བརྩོན་འགྲུས་བརྩམས་པ་དང་ལྡན་པ་གང་གིས་བརྟན་པ་རྣམས་ཀྱི་དེ་དག་རྣམས་ཐམས་ཅད་ཡིན་ནོ། །དེའི་ཕྱིར་ན་ཐམས་ཅད་ཀྱིས་ཀྱང་རབ་ཏུ་འབད་པས་བརྩོན་འགྲུས་བརྩམ་པར་བྱའོ། །འཁོར་བའི་འཆིང་བར་གྱུར་པའི་ལེ་ལོ་དང་བག་མེད་པ་རྣམས་ཀྱང་སྤང་བར་གྱིས་ཤིག །དེ་ནས་དེའི་ཚེ་ན་མུ་སུ་ལུན་དྷས་བཅོམ་ལྡན་འདས་འོད་སྲུང་གིས་གསུངས་པའི་ཚིགས་སུ་བཅད་པ་བརྗོད་པ། ཇི་ལྟར། བརྩོན་འགྲུས་བརྩམས་པ་དྲན་ལྡན་པ། །དེ་ཚེ་གཅིག་ཏུ་མངོན་པར་དགའ། །སྡིག་པའི་ཆོས་ལས་རྣམ་པར་གྲོལ། །མཁས་པས་ཐར་པ་ཐོབ་པར་འགྱུར། །བརྩོན་འགྲུས་རྩོམ་པ་དང་ལྡན་པ། །གང་གིས་ལེ་ལོའི་དྲི་མ་སྤོང་། །ངན་འགྲོ་འཇིགས་ལས་རྣམ་པར་གྲོལ། །སྐྱེ་བོ་དེ་ནི་མཐོ་རིས་འགྲོ། །ལེ་ལོ་ཆོས་རྣམས་ཐམས་ཅད་ཀྱི། །བར་ཆད་བྱེད་པ་ཡིན་པར་འདོད། །སྐྱོན་དེས་ཉེ་བར་བཅོམ་པ་ཡི། །མི་ནི་སྡུག་བསྔལ་སྐལ་ལྡན་ཡིན། །འདི་དང་ཕ་རོལ་བདེ་དོན་གཉེར། །དེ་ཡིས་དེ་ནི་སྤང་བར་གྱིས། །དེ་ཕྱིར་དེས་ཟིན་སྐྱེས་བུ་དེ། །བཀྲ་ཤིས་དང་ཡང་དེ་མཚུངས་འདོད། །དེ་ལྟར་འཐབ་བྲལ་བ་རྣམས་ཀྱི་མངའ་བདག་དེས་སྨྲ་བ་པོའི་ངང་པ་དེ་དག་རྣམས་དང་། ངང་པའི་རྒྱལ་པོ་དུས་བཟངས་དེ་དང་བདུད་ཀྱི་རིགས་ཀྱི་བག་མེད་པ་དེ་དག་རྣམས་ལ་བཅོམ་ལྡན་འདས་འོད་སྲུང་གིས་གསུངས་པའི་མདོ་གང་ཡིན་པ་སྔོན་གྱི་ལྷ་ལས་དེས་ཐོས་པ་རྣམས་སྟོན་པ་ཡིན་ནོ། །གཞན་ཡང་ཉོན་མོངས་པ་དྲི་མ་ཅན་གྱི་ཆོས་རྣམས་དཀར་པོའི་ཆོས་ཀྱིས་རབ་ཏུ་གཞོམ་པར་བྱའོ། །འདི་ཡང་གང་ཞེ་ན། འདི་ལྟ་སྟེ། གྲོང་དང་གྲོང་ཁྱེར་དུ་འཇུག་པ་ལ་དགའ་བའི་སྤྱོད་པ་རྣམས་སྤོང་བ་ནི་ཐམས་{{page:{number:1754,folio:24b,volume:71}}}ཅད་གཅིག་ཏུ་དགོན་པ་ན་གནས་པས་སོ། །གྲོང་དང་གྲོང་ཁྱེར་ན་སྤྱོད་པ་ལ་དགའ་བར་བྱེད་པ་གཅིག་ཏུ་གོམས་པར་གྱུར་པ་ནི། དགེ་སློང་ལ་གཅིག་ཏུ་བར་ཆད་བྱེད་པར་འགྱུར་རོ། །ཇི་ལྟར་གྱུར་པས་ཞེ་ན། དགེ་སློང་གི་བྱ་བ་ཉིད་དུ་གྱུར་པ་བསམ་གཏན་དང་ཁ་ཏོན་ཡོངས་སུ་སྤངས་ནས་གྲོང་ངམ་གྲོང་ཁྱེར་དུ་འཇུག་པར་བྱེད་ཅིང་གནས་པར་ཡང་བྱེད་དོ། །ཁྱིམ་དེ་དང་དེ་དག་རྣམས་ལ་བློ་ཤིན་ཏུ་ལྷག་པར་ཆགས་པར་གྱུར་ནས། བུད་མེད་རྣམས་དང་ངམ་སྐྱེས་པ་དང་བཅས་པ་དང་ཡང་རུང་སྟེ། རྒྱུན་མི་འཆད་པར་འདུ་འཚོག་ཡང་བྱེད་པར་འགྱུར་རོ། །དེ་གལ་ཏེ་བུད་མེད་དང་ལྷན་ཅིག་ཏུ་འཆིང་བར་འགྱུར་བ་རྣམས་ཐམས་ཅད་བྱེད་དོ། །དོན་ཐམས་ཅད་ལས་ཡོངས་སུ་ཉམས་པར་འགྱུར་ཞིང་། ཡིད་འདོད་ཆགས་ཀྱི་དབང་དུ་འགྱུར་བར་ཀུན་ནས་སྐྱེད་པར་བྱེད་དོ། །རྒྱུ་གང་གིས་བུད་མེད་ནི་མེ་དང་འདྲ་བ་ཡིན་ཏེ། ཇི་ལྟར་གང་མེ་ལ་ཉེ་བ་ཉིད་དུ་གནས་པ་དེ་ནི་ཉེ་བར་སྲེག་པར་འགྱུར་རོ། །དེ་བཞིན་དུ་ཡང་གང་བུད་མེད་རྣམས་དང་ཉེ་བར་གནས་པར་བྱེད་པ་དེའི་སེམས་རྣམ་པར་འཁྲུལ་བར་འགྱུར་རོ། །རྒྱུ་མཚན་དེའི་ཕྱིར་ན་དགེ་སློང་གིས་གྲོང་དང་གྲོང་ཁྱེར་རྣམས་སུ་འཇུག་པར་མི་བྱའོ། །གལ་ཏེ་སྐྱེས་པ་དག་དང་ལྷན་ཅིག་ཏུ་འདུ་འཚོག་པའམ་གཞན་རྣམས་དང་ཡང་ཀུན་རྗོད་པར་བྱེད་པ་དེ་དག་ནི་བྱ་བ་རྣམས་ཐམས་ཅད་ལས་ཡོངས་སུ་ཉམས་པར་འགྱུར་རོ། །འདིའི་སེམས་ཟག་པ་མེད་པའི་ཆོས་རྣམས་ལ་ཡང་དག་པར་རབ་ཏུ་དང་བར་འགྱུར་བ་ཡང་མ་ཡིན་ནོ། །དགེ་སློང་གྲོང་དང་གྲོང་ཁྱེར་རྣམས་སུ་འཇུག་པ་ལ་དགའ་བའི་སྤྱོད་པའི་དབང་གིས་བར་ཆད་ཆེན་པོར་གྱུར་པ་གཞན་རྣམས་ཉིད་ཀྱང་འབྱུང་བར་འགྱུར་ཏེ། དེ་ལ་འདི་དག་རྣམས་ཀྱང་གང་ཞེ་ན། འདི་ལྟ་སྟེ། ཁྱིམ་ནས་ཁྱིམ་རྣམས་སུ་འཇུག་པའི་དགེ་སློང་ནི་སེམས་རྣམ་པར་གཡོས་པར་འགྱུར་རོ། །ཁྱིམ་རྣམས་ཀྱི་ཉེ་བར་སྤྱོད་པར་བྱ་བ་རྣམས་ཡོངས་སུ་རྟོགས་ཤིང་ཟས་དང་སྐོམ་གྱི་ལོངས་སྤྱོད་དག་མངོན་པར་མཐོང་ནས་སྤངས་ཀྱང་དེ་ནམ་ཞིག་ན་སླར་ཡང་མི་མཉམ་པ་རྣམས་ལ་འཇུག་པར་རྩོམ་སྟེ། ནགས་ཀྱི་ནང་ནས་ཅི་ནས་ཀྱང་ཁྱིམ་པར་འགྱུར་རོ། །ནགས་ན་གནས་པའི་དགའ་བ་{{page:{number:1755,folio:25a,volume:71}}}ལས་ཡོངས་སུ་ཉམས་པར་གྱུར་ནས། དེ་ཕྱིར་ཡང་ཁྱིམ་གྱི་གནས་ཀྱི་འཆིང་བའི་སྐྱོན་དེ་ཉིད་ཀྱིས་ཀུན་ནས་བཅིངས་པར་གྱུར་ནས། འདོད་ཆགས་དང་ཞེ་སྡང་དང་གཏི་མུག་རྣམས་ལ་སྤྱོད་དོ། །དེ་ཉེས་པ་དེ་དག་རྣམས་ཀྱི་སྐྱོན་གྱིས་ཕྱིར་ཡང་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བ་ཡིན་ནོ། །སྡུག་བསྔལ་དེ་དག་རྣམས་ཀྱི་རྩ་བ་ཡང་གྲོང་དང་གྲོང་ཁྱེར་དུ་འཇུག་པའི་སྤྱོད་པ་ལ་དགའ་བ་ཡིན་ནོ། །དེའི་ཕྱིར་ཡང་དག་པའི་དགེ་སློང་ཡིན་པར་འདོད་པས་དེ་དག་རྣམས་ཡོངས་སུ་སྤོངས་ཤིག །རྣམ་པ་དེ་ལྟ་བུའི་སྐྱོན་དེ་དག་རྣམས་ཀྱང་གང་གིས་སྤོང་ན། གཅིག་ཏུ་དགོན་པ་ན་གནས་པས་སོ། །དགོན་པ་ན་གནས་པ་དེ་ཡང་མཐར་ཐུག་པའི་ཡོན་ཏན་རྣམས་ཐམས་ཅད་ཀྱི་རྟེན་དུ་གྱུར་པ་མཆོག་ཏུ་བཟང་བ་ཡིན་ནོ། །གཅིག་པུ་དགོན་པ་ན་གནས་པར་དགའ་བའི་དགེ་སློང་ནི་དབང་པོ་རྣམས་ཞི་བ་དང་སེམས་ཤིན་ཏུ་རབ་ཏུ་དང་བ་དང་། བློ་ལེགས་པར་བཏུལ་བའི་གསེར་དང་མཚུངས་པ་དང་། མཆོག་ཏུ་ཞི་བ་དང་དབང་པོ་རྣམས་མཆོག་ཏུ་བསྡམས་པ་དང་འཇིགས་པའི་དྲི་མ་རྣམས་དང་རྣམ་པར་བྲལ་བ་དང་། མཆོག་ཏུ་གཙང་བར་གྱུར་པའི་ཟག་པ་མེད་པའི་བདེ་བ་རྣམས་གང་ཡིན་པ་འཐོབ་པར་བྱེད་དོ། །བདེ་བ་དེའི་ཁྱད་པར་རྣམས་ཀྱིས་ན་འདོད་པ་ན་སྤྱོད་པའི་ལྷའི་རིགས་དྲུག་པོ་འདི་དག་རྣམས་ཐམས་ཅད་ཀྱིས་ཀྱང་ཡང་དག་པའི་ལེགས་པ་དང་ལྡན་པར་གྱུར་ཅིང་ཀུན་གྱིས་ཀྱང་གང་སྔོན་ལས་རྣམས་གཅིག་ཏུ་བྱས་པར་གྱུར་ལ། དེ་ཡང་འདོད་པ་སྡུག་པ་ཡིད་དུ་འོང་བ་མཆོག་ཏུ་མཚུངས་པ་མེད་པའི་ལྷ་གཅིག་གི་རྣམ་པར་སྨིན་པའི་འབྲས་བུར་གྱུར་ཅིང་འདོད་པ་ན་སྤྱོད་པ་འདི་དག་རྣམས་ཀྱི་བདེ་བ་རྣམས་དང་ཀུན་ནས་ལྡན་པར་གྱུར་པ་གང་ཡིན་པ་དེས་ཀྱང་། ཟག་པ་ཟད་པའི་བདེ་བ་གཅིག་གི་ཆར་ཡང་མི་ཕོད་ཅིང་དཔེར་ཡང་མི་བཟོད་དོ། །དཔྱད་པར་གྱུར་པ་ན་ཐམས་ཅད་དུ་དཔེར་ཡང་མི་ཆོག་གོ། །དེའི་ཕྱིར་གང་འགའ་ཞིག་དོན་དམ་པའི་བདེ་བ་འདོད་པ་དེས་གྲོང་དང་གྲོང་ཁྱེར་དུ་འཇུག་པ་ལ་དགའ་བའི་བདེ་བ་དེ་དག་རྣམས་མཐོང་ལ་བསམ་གཏན་དང་སྙོམས་པར་འཇུག་པའི་བདེ་བ་རྣམས་དོན་དུ་གཉེར་ཞིང་རྟག་ཏུ་གཅིག་པུ་ཉིད་{{page:{number:1756,folio:25b,volume:71}}}མངོན་པར་དགའ་བས་རི་ཁྲོད་དང་རིའི་ཕུག་དང་དགོན་པ་རྣམས་སུ་རྩྭ་སོག་གི་སྟན་ལ་གཅིག་ཏུ་གནས་པར་འགྱུར་བར་གྱིས་ཤིག །ཟག་པ་མེད་པའི་བདེ་བ་ལ་མངོན་པར་དགའ་བས་གནས་པའི་དགེ་སློང་རྣམས་ནི་གྲོགས་པོ་དང་གཉེན་འབྲེལ་དང་རང་གི་སྐྱེ་བོ་རྣམས་ལྟ་བར་བྱེད་པས་རྣམ་པར་རྒྱུ་བ་སྟེན་པར་འགྱུར་བ་ནི་མ་ཡིན་ནོ། །དེ་རང་གི་སྐྱེ་བོ་དང་གྲོགས་པོ་དང་གཉེན་འབྲེལ་རྣམས་ལ་ལྟ་བས་རྣམ་པར་རྒྱུ་བ་བསྟེན་པར་གྱུར་ན། དེ་རང་གི་སྐྱེ་བོ་དང་གྲོགས་པོ་དང་གཉེན་འབྲེལ་རྣམས་དང་འཕྲད་པ་ལས་བྱུང་བའི་བདེ་བ་རྣམས་ནི་འཇིག་པ་དང་མི་བརྟན་པ་དང་མི་རྟག་པ་དང་མཐར་རྣམ་པར་འབྲལ་བ་དེ་དག་རྣམས་ནི་མཆོག་ཏུ་མཐར་ཕྱིན་པ་མ་ཡིན་ནོ། །ཉོན་མོངས་པ་རྣམས་དང་བཅས་པ་དང་དེ་ནི་དྲི་མ་དང་སྐྱོན་དང་གནོད་པ་དང་བཅས་པ་དང་གཅིག་ཏུ་ངེས་པ་མ་ཡིན་པ་འཇིགས་པ་དང་བཅས་པར་གཅིག་ཏུ་ངེས་པ་དཔེ་མེད་པ་རྣམས་ལས་རྣམ་པར་མ་གྲོལ་བ་ཡིན་ནོ། །དེའི་ཕྱིར་ན་བློ་གྲོས་དམན་པར་གྱུར་པ་གང་འགའ་ཞིག་གིས་དོན་དམ་པའི་བདེ་བ་རྣམས་ཀུན་ནས་དོར་ནས་ཟག་པ་དང་བཅས་པའི་བདེ་བ་ཚུལ་དང་འཐུན་པ་མ་ཡིན་པ་སྡུག་བསྔལ་རྣམས་ཚོལ་བར་བྱེད་དོ། །དེ་ནི་འོད་བོར་བར་གྱུར་ནས་མུན་པ་ཚོལ་བར་བྱེད་པ་ཡིན་ནོ། །དེ་ལས་ཀྱང་འཁྱམ་པར་གྱུར་ཏེ། བློ་དང་མི་ལྡན་ཞིང་ཡོན་ཏན་དང་ཡོན་ཏན་མ་ཡིན་པ་དང་སྐྱོན་གྱི་མཚན་ཉིད་ལ་བློ་གྲོས་ལྡོངས་པའི་ཕྱིར་རོ། །དེའི་ཕྱིར་གྲོང་དང་གྲོང་ཁྱེར་དུ་འཇུག་པར་དགའ་བའི་སྤྱོད་པ་རྣམས་སྤོངས་ལ། རྟག་པར་གཅིག་པུ་དགོན་པ་ན་གནས་པ་ལ་མངོན་པར་དགའ་བར་འགྱུར་བར་གྱིས་ཤིག །དེ་ལྟར་ན་ཀུན་ནས་ཉོན་མོངས་པ་རྣམས་སྤངས་པ་ཤིན་ཏུ་མཐར་ཕྱིན་པའི་བདེ་བ་རྣམས་འཐོབ་པ་ཡིན་ནོ། །ཆོས་ལྔ་པ་དྲི་མ་དང་བཅས་པ་འདི་ནི་དྲི་མ་མེད་པའི་ཆོས་ཀྱིས་རབ་ཏུ་གཞོམ་པར་བྱའོ། །བདེ་བ་འདོད་པ་རྣམས་དང་བདུད་ཀྱི་ཡུལ་ལ་མངོན་པར་མི་དགའ་བ་རྣམས་དང་དེའི་ས་ལ་འདུག་པར་མི་འདོད་པ་ཉིད་ཀྱིས་དེ་ལྟར་དྲི་མ་དང་བཅས་པའི་ཆོས་དེ་དྲི་མ་མེད་པའི་ཆོས་ཀྱིས་རབ་ཏུ་གཞོམ་པར་བྱའོ། །དེ་ལྟར་མུ་སུ་ལུན་དྷ་འདིས་ཀུན་ནས་བརྗོད་པ་དང་ལྡན་པའི་ངང་པ་དེ་དག་རྣམས་ཀྱི་བློ་ཡང་རྟོགས་པས་{{page:{number:1757,folio:26a,volume:71}}}དང་དགེ་བའི་མཐའ་དང་ལྡན་པ་མཆོག་ཏུ་རྒྱ་ཆེ་བའི་བློ་གྲོས་ཅན་གྱི་བྱང་ཆུབ་སེམས་དཔའ་དུས་བཟངས་གཞན་ལ་ཕན་པ་ལ་རབ་ཏུ་ཞུགས་པ་དེ་དང་། བདུད་ཀྱི་ཕྱོགས་སུ་གྱུར་པའི་བག་མེད་པ་དེ་འཁོར་རྒྱགས་པ་དང་སྨྱོ་བ་དང་བཅས་པ་རྣམས་དང་། དེ་དག་རྣམས་ཀྱི་བསམ་པ་རིག་ནས་བཅོམ་ལྡན་འདས་འོད་སྲུང་གིས་གསུངས་པའི་མདོ་འདི་ཡུལ་དང་དུས་སུ་རིགས་པར་བསྟན་ནོ། །དེ་ལ་ཆོས་བཅུ་གཅིག་པོ་རྣམས་ལས་ཆོས་ལྔ་པ་བསྟན་པ་ཡིན་ནོ། །ལྷག་མ་དྲུག་པ་དེ་ཡང་ཡུལ་དང་དུས་སུ་འོས་པར་ངས་བསྟན་པར་བྱ་ཡིས་ཁྱེད་རྣམས་ཡིད་རྩེ་གཅིག་པ་དང་ཡང་དག་པར་ལྡན་པར་གྱིས་ཤིག །གང་གི་ཕྱིར་དལ་འབྱོར་ཕུན་སུམ་ཚོགས་པ་ཐོབ་པར་གྱུར་ནས། གང་དག་ཆོས་སྟོན་པར་མི་བྱེད་པ་དང་གང་ཡང་ཉན་པར་མི་བྱེད་པ་དེ་དག་ནི་ཤིན་ཏུ་མི་ཁོམ་པ་ཐོབ་པ་ཡིན་ནོ། །དེའི་ཕྱིར་ན་ཇི་སྲིད་དུ་དལ་འབྱོར་ཕུན་སུམ་ཚོགས་པ་དང་དབང་པོ་ཀུན་ཚང་བར་གྱུར་པ་དེ་སྲིད་དུ་ཆོས་བསྟན་པར་བྱའོ། །གང་གི་ཕྱིར་ངན་སོང་གི་ས་གསུམ་པོ་དམྱལ་བ་དང་ཡི་དགས་དང་དུད་འགྲོ་རྣམས་ནི་ཤིན་ཏུ་སྡུག་བསྔལ་བའི་ཕྱིར་རོ། །དམྱལ་བ་ནི་ཇི་ལྟར་ཆོས་ཉན་པར་འགྱུར། དེ་བཞིན་དུ་ཡི་དགས་དང་དུད་འགྲོ་རྣམས་ན་ཇི་ལྟར་ཆོས་འདུལ་བ་རྣམས་ཡོད། ཕན་ཚུན་དུ་གསོད་པར་བྱེད་པ་དང་སྐོམ་པ་དང་ལྟོགས་པའི་སྐྱོན་དང་ལྡན་པའི་ཕྱིར་རོ། །ལྷ་དང་མི་རྣམས་ཁོ་ན་ནི་ཆོས་སྒྲོགས་པ་ཡོད་པ་ཡིན་ཏེ། གང་དག་བག་མེད་པ་མ་ཡིན་ཞིང་བག་མེད་པར་རྒྱུ་བ་མ་ཡིན་པ་རྣམས་ཀྱིས་སོ། །དེ་ལ་བདག་གིས་བག་མེད་པ་སྤངས་ལ། ཁྱེད་དད་པའི་མོས་པ་དང་ལྡན་པ་དགེ་བའི་བསམ་པ་ཅན་རྣམས་ཉིད་ལ་ངས་ཆོས་བསྟན་པར་བྱ་ཡིས། དེ་ཁྱེད་རྣམས་ཀྱིས་རབ་ཏུ་གུས་པར་གྱིས་ལ་མཉན་པར་གྱིས་ཤིག །དེ་ལྟར་ཆོས་འདུལ་བ་ནི་ཤིན་ཏུ་དཀོན་པ་དང་དལ་འབྱོར་ཕུན་སུམ་ཚོགས་པ་ཡང་ཤིན་ཏུ་རྙེད་པར་དཀའ་བ་ཡིན་ནོ། །གཞན་ཡང་ཆོས་དྲི་མ་ཅན་མི་གཙང་བ་དང་བཅས་པ་གཞན་རྣམས་སླུ་བར་བྱེད་པ་ཡང་གང་ཞེ་ན། འདི་ལྟ་སྟེ་འདོད་པ་ཆེ་བའོ། །ཆོས་དེ་ཡང་མཆོག་ཏུ་དྲི་མ་ཅན་དུ་གྱུར་པ་འདོད་པ་ཆེ་བས་བྱིན་གྱིས་བརླབས་པ་གང་གིས་གཞོམ་པར་{{page:{number:1758,folio:26b,volume:71}}}བྱ་ན། འདི་ལྟ་སྟེ་ཆོག་ཤེས་པས་སོ། །འདོད་པ་ཆེ་བ་ཞེས་བྱ་བ་ནི་ཁྱིམ་པ་རྣམས་དང་རབ་ཏུ་བྱུང་བ་རྣམས་ཀྱང་བདེ་བར་རྒྱུ་བ་མ་ཡིན་ཏེ། གང་གི་ཕྱིར་འདོད་པ་ཆེ་བར་གྱུར་པ་རྣམས་ནི་ཁྱིམ་པའམ་རབ་ཏུ་བྱུང་བ་ཡང་རུང་སྟེ། ཉིན་མོ་དང་མཚན་མོར་ཡང་དེ་དག་རྣམས་བདེ་བར་མི་འགྱུར་རོ། །རྫས་རྣམས་ཐོབ་པར་གྱུར་པས་ཀྱང་ཞི་བ་ཐོབ་པར་མི་འགྱུར་རོ། །ནོར་གང་རྙེད་པར་གྱུར་ཡང་དེས་མཐར་ཐུག་པའི་ཚིམ་པ་འབྱུང་བར་མི་འགྱུར་རོ། །འདོད་པ་ཆེ་བར་གྱུར་པ་དེ་ཡང་ཁྱིམ་གྱི་གནས་ནས་ངེས་པར་འབྱུང་བའི་རབ་ཏུ་བྱུང་བ་རྣམས་ལ་ཇི་ལྟ་བར། དེ་ལྟར་ཁྱིམ་པ་རྣམས་ཀྱི་བར་ཆད་བྱེད་པར་ནི་མི་འགྱུར་རོ། །གང་གི་ཕྱིར་རབ་ཏུ་བྱུང་བ་འདོད་པ་ཆེ་བར་གྱུར་པ་གང་ཡིན་པ་དེ་ནི་ཁྱིམ་པ་ཡིན་གྱི་རབ་ཏུ་བྱུང་བ་ནི་མ་ཡིན་ནོ། །རབ་ཏུ་བྱུང་བ་ཞེས་བྱ་བ་ནི་རྒྱགས་པ་དང་ང་རྒྱལ་དང་འགྱིང་བ་དང་རྨོངས་པ་དང་ཕྲག་དོག་རྣམས་བཅོམ་པ་དང་འདོད་པ་ཆེ་བ་དང་ཡང་རྣམ་པར་བྲལ་བ་ཡིན་ནོ། །སྤྱིར་སྐྱོན་དེ་དག་རྣམས་ཉིད་ལས་ཀྱང་དགེ་སློང་འདོད་པ་ཆེ་བའི་མིང་ཅན་རྣམས་ལ་ནི་གཞན་ཐམས་ཅད་འཕྱ་བར་འགྱུར་རོ། །གང་ཡང་འདོད་པ་ཆེ་བའི་བློ་ཅན་གྱི་དགེ་སློང་ནི། རྟག་ཏུ་བློ་ནོར་ལ་སོང་བར་གྱུར་པས་ཉིན་མཚན་མེད་པར་དེའི་སེམས་དགེ་བའི་ཆོས་རྣམས་ལ་ལེགས་པར་རབ་ཏུ་དང་བར་མི་འགྱུར་རོ། །དེའི་བློ་རབ་ཏུ་མ་དང་བ་དང་དབང་པོ་རབ་ཏུ་མ་དང་བ་དང་བྱ་བ་རྣམས་རབ་ཏུ་མ་དང་བ་གང་ཡིན་པའི་གོམ་པ་འབོར་བར་གྱུར་པའམ་དགེ་འདུན་གྱི་ས་ལ་འཆག་པར་བྱེད་ཀྱང་དེར་དམྱལ་བར་ཉེ་བར་འགྱུར་ན། གནས་མལ་དང་ནད་ཀྱི་རྐྱེན་སྨན་དང་ཡོ་བྱད་རྣམས་ཀྱིས་ནི་དང་པོ་ཁོ་ནར་བར་ཆད་བྱེད་པ་འབྱུང་བར་འགྱུར་བ་ཡིན་ནོ། །དེ་དམྱལ་བ་འབའ་ཞིག་ཏུ་འཚེད་པར་བྱེད་དེ། གང་ཚུལ་ཁྲིམས་འཆལ་བར་གྱུར་པ་འདོད་པ་ཆེ་བ་སྡིག་པའི་ཆོས་ཅན། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེས་པ། སེང་གེའི་པགས་པ་ཀུན་ནས་གྱོན་པའི་ཅེ་སྤྱང་སྒྱུ་མའི་ཟོང་དང་མཚུངས་པ། དུང་གི་སྒྲ་དང་མཚུངས་པར་སྤྱོད་པ་མཆོག་ཏུ་སྟོང་པ་ཤིན་ཏུ་སླུ་བ་ཤིན་ཏུ་ཆད་པར་གྱུར་པ་ཡིན་ནོ། །གང་འགའ་ཞིག་འདོད་པ་ཆེ་བར་གྱུར་པ་ཇི་ལྟར་ང་ནི་{{page:{number:1759,folio:27a,volume:71}}}དགེ་སློང་ཡིན་ཏེ་འོད་སྲུང་བ་ཡིན་ནོ། །འོད་སྲུང་གི་ཆོས་འདུལ་བ་ལ་རབ་ཏུ་བྱུང་བ་ཡིན་ནོ་ཞེས་དེ་ལྟར་དམ་འཆའ་བརྗོད་པར་བྱེད་པ་ན། འདོད་པ་ཆེ་བར་གྱུར་པ་དེ་ལྟར་མེས་ནི་མི་སྲེག་གོ། །ཇི་ལྟར་འདོད་པ་ཆེ་བས་བློ་གྲོས་ཆུང་བ་རྣམས་ན་བར་བྱེད་པ་དེ་ལྟར་དུག་གིས་ལྷང་ཀྱོག་མི་བྱེད་དོ། །ཇི་ལྟར་འདོད་པ་ཆེ་བའི་རྒས་པས་རྒས་པར་བྱེད་པ་དེ་ལྟར་རྒ་བས་རྒས་པར་མི་བྱེད་དོ། །ཇི་ལྟར་དགེ་བའི་ལྗོན་ཤིང་རྣམས་འདོད་པ་ཆེ་བའི་མཚོན་གྱིས་རྩ་བ་ནས་གཅོད་པར་བྱེད་པ་དེ་ལྟར་མཚོན་གྱིས་ནི་རྩ་བ་ནས་མི་གཅོད་དོ། །ཇི་ལྟར་འདོད་པ་ཆེ་བའི་ནད་རྣམས་ཀྱིས་ཉེ་བར་འཇོམས་པར་བྱེད་པ་དེ་ལྟར་ནད་རྣམས་ཀྱིས་ནི་ཉེ་བར་འཇོམས་པར་མི་བྱེད་དོ། །ཇི་ལྟར་འདོད་པ་ཆེ་བའི་དགྲས་ནང་དུ་གསེབ་ཏུ་ཉེ་བར་སོང་ནས་སྙིང་ལ་ཀུན་ཏུ་གནས་ཏེ་སྲོག་འཇིག་པར་བྱེད་པ་དེ་ལྟར་དགྲ་བོ་གླགས་ཚོལ་བ་རྣམས་ནང་གི་གསེབ་ཏུ་ཞུགས་ཏེ། རྟག་ཏུ་ཉེ་བར་གླགས་སྐབས་ཚོལ་བ་རྣམས་ཀྱང་སྲོག་གཅོད་པར་མི་བྱེད་དོ། །དེའི་ཕྱིར་སྐྱོན་དེ་དག་རྟོགས་པར་གྱིས་ལ་གཉིས་འཇིག་པར་བྱེད་པའི་སྐྱོན་ཅན་དགེ་སློང་འདོད་པ་ཆེ་བ་རྣམས་ཀྱིས་འཇིག་རྟེན་གཉི་ག་འཇིག་པར་བྱེད་པ་དང་། དྲི་མ་རྣམས་དང་ལྡན་པ་དང་སྡིག་པའི་རྩེ་མོར་གྱུར་པ་ཡིན་པས་རྣམ་པར་སྤང་བར་གྱིས་ཤིག །དེ་སྤྱད་པར་གྱུར་པ་ན་ཡང་ཉིན་མོའམ་མཚན་མོ་ཡང་རུང་སྟེ་འགའ་ཞིག་ཀྱང་བདེ་བར་མི་འགྱུར་རོ། །དེ་ནས་དེའི་ཚེ་ན་འཐབ་བྲལ་བ་རྣམས་ཀྱི་མངའ་བདག་མུ་སུ་ལུན་དྷ་དེས་བཅོམ་ལྡན་འདས་འོད་སྲུང་གིས་གསུངས་པའི་ཚིགས་སུ་བཅད་པར་བརྗོད་པ། ཇི་ལྟར། འདོད་པ་ཆེ་བའི་མཚོན་ཆེན་ནི། །གང་གིས་གཏུབ་པ་བྱིས་པ་རྣམས། །དེ་ཕྱིར་མཚོན་ཆ་བཞིན་དེ་སྤོངས། །མིག་མེད་པ་ནི་དེས་བཅིངས་ནས། །འདོད་ཆེན་རྨ་ནི་མི་བཟད་པ། །གང་གི་སྙིང་ལ་སྐྱེ་བར་འགྱུར། །ཉིན་དང་མཚན་མོ་མེད་པར་ཡང་། །འདོད་ལྡན་དེ་ནི་བདེར་མི་འགྱུར། །ཀུན་རྟོག་བུད་ཤིང་ལས་བྱུང་བའི། །སྲེད་པའི་རླུང་གིས་ཀུན་ཏུ་སྤར། །འདོད་ཆེན་རང་བཞིན་མེ་ཡིས་ནི། །མི་རྣམས་སྙིང་ནི་སྲེག་པར་བྱེད། །འདོད་པ་ཡིས་ནི་བསྐོར་བའི་ཡིད། །སེམས་ནི་ཡང་མོའི་{{page:{number:1760,folio:27b,volume:71}}}སྐྱེས་བུ་ནི། །ནོར་ལ་སྲེད་པར་གྱུར་པ་ཡིས། །གསོན་པའི་སྙིང་པོ་འཇོམས་པར་བྱེད། །གང་ཡང་སྡིག་པའི་ལས་རྣམས་ནི། །སྐྱེས་བུ་ཐ་ཤལ་གྱིས་བྱེད་དོ། །དེ་ཀུན་ནོར་སྲེད་ལས་ཡིན་པར། །མཁས་པས་རབ་ཏུ་བརྗོད་པ་ཡིན། །འབར་བ་གང་དུ་རྣམ་པར་འཇུག །གང་གིས་མི་རིགས་པར་བྱེད་པ། །དེ་ཀུན་འདོད་པའི་སྐྱོན་གྱིས་ནི། །བདག་ལ་ཕན་མིན་བྱེད་པ་ཡིན། །འཁྲུག་པ་རྣམ་པ་སྣ་ཚོགས་དང་། །མཚོན་ཆའི་སྡུག་བསྔལ་ཤིན་ཏུ་ཡང་། །བསྟེན་པའི་སྐྱེས་བུ་རྨོངས་པ་གང་། །དེ་ཡི་རྒྱུ་ཡང་འདི་ཡིན་ནོ། །འདོད་པའི་སྐྱོན་ལས་ཀུན་བྱུང་བའི། །ཉེར་འཚེ་འདི་དག་གོ་བར་གྱིས། །དེ་བསྟེན་ཕན་པ་བྱེད་མིན་པར། །ལམ་རིག་པས་ནི་ཡོངས་སུ་གསུངས། །དེ་ལྟར་མུ་སུ་ལུན་དྷ་དེས་སྨྲ་བ་པོའི་ངང་པ་དེ་དག་དང་ངང་པའི་རྒྱལ་པོ་དུས་བཟངས་དེ་དང་བག་མེད་པས་མགོ་དྲངས་པའི་བདུད་ཀྱི་རིགས་སུ་གྱུར་པ་གསུམ་པོ་རྒྱགས་པ་དང་སྨྱོ་བ་དང་དེ་དག་རྣམས་ལ་བཤད་དོ། །རྣམ་པ་དེ་ལྟ་བུའི་སྐྱོན་ཆེན་པོ་རྣམས་དགེ་བའི་ཆོས་གང་དག་གིས་རབ་ཏུ་གཞོམ་པར་བྱ་བ་ཡིན་ན། འདི་ལྟ་སྟེ་འདོད་པ་ཆུང་བ་ཞེས་བྱ་བས་སོ། །འདོད་པ་ཆུང་བ་ཞེས་བྱ་བ་ནི་འདི་ལྟ་སྟེ། བདེ་བ་རྣམས་ཐམས་ཅད་འབྱུང་བའོ། །དེ་གང་ལ་ཡོད་པའི་སྐྱེས་བུ་དེ་ནི་རྟག་ཏུ་བདེ་བའི་མཆོག་རྣམས་དང་ལྡན་པ་ཡིན་ལ། དེ་ལ་མེ་དང་རྒྱལ་པོ་དང་ཆོམ་རྐུན་དང་ཆུ་ལ་སོགས་པ་རྣམས་ཀྱི་འཇིགས་པ་མེད་དོ། །འདི་ནོར་གྱི་སྲེད་པ་རྣམས་ཀྱིས་རྣམ་པར་བསྲེགས་ནས་ཁྱིམ་ནས་ཁྱིམ་དག་ཏུ་བསྟེན་པར་བྱ་བའི་དོན་དུ་སྨྲ་བར་མི་བྱེད་དོ། །བསྟེན་གྲོགས་རྣམས་ནི་རྐུན་མའི་བསྟེན་གྲོགས་ཡིན་ནོ། །དམན་པའི་གནས་རྣམས་ཀྱི་ཁྱིམ་སྒོར་གནས་པ་ཡང་མ་ཡིན་ནོ། །རྫུན་གྱིས་བསྟེན་གྲོགས་ཀྱི་ཚིག་དག་ཀྱང་སྨྲ་བར་མི་བྱེད་དོ། །གར་དང་རྒོད་པ་དང་འགྱིང་བག་རྣམས་ཞབས་འབྲིང་གི་དོན་དུ་བྱེད་པ་ཡང་མ་ཡིན་ནོ། །ཚིག་རྣམས་སྨྲ་བར་མི་བྱེད་ཅིང་དོན་དག་ཀྱང་མི་བྱེད་དོ། །ནོར་གྱི་འདོད་པའི་མེ་རྣམས་ཀྱིས་མི་སྲེག་གོ། །གཞན་དག་དང་མཉམ་དུ་འགྲོགས་པ་ལ་སྤྲོ་བར་གྱུར་པ་རྣམས་ཀྱི་དབུགས་འབྱིན་པ་མེད་པའི་སྡུག་བསྔལ་མང་པོར་མི་འགྱུར་{{page:{number:1761,folio:28a,volume:71}}}རོ། །ནོར་གྱི་འདོད་པས་སྡིག་པའི་གྲོགས་པོ་རྣམས་སྟེན་པར་མི་བྱེད་དོ། །རྟག་ཏུ་དོགས་པ་དང་བཅས་པར་མི་འགྱུར་ཞིང་ལམ་དུ་འགྲོ་བར་གྱུར་པ་ན་ཆོམ་རྐུན་པའི་འཇིགས་པ་མེད་དོ། །གྲོགས་པོ་མ་ཡིན་པ་རྣམས་མང་བར་མི་འགྱུར་ཞིང་། སྐྱེ་བོ་རྣམས་ཐམས་ཅད་ཀྱིས་རྟོག་དཔྱོད་བྱེད་པར་མི་འགྱུར་རོ། །ཆད་པའི་འཇིགས་པས་ཀྱང་རྣམ་པར་མི་འཇིགས་སོ། །དེ་ལྟར་ཁྱིམ་པར་གྱུར་ཀྱང་འཇིགས་པ་རྣམས་མེད་པར་འགྱུར་རོ། །སྐྱོན་གྱི་འཇིགས་པ་རྣམས་ཀུན་ཏུ་འགགས་པ་དང་ཐམས་ཅད་དུ་སོ་གསོད་པར་གནས་པ་དང་གང་ཡང་ཁྱིམ་པ་རྣམས་ཀྱང་སྐྱོན་ལས་ཀུན་ཏུ་རྒལ་བ་ཡིན་ན་ནགས་ན་གནས་པ་རྣམས་ལ་ལྟ་ཅི་སྨོས། དེ་ཉིད་སླར་ཡང་འདོད་པ་ཆེ་བར་བྱེད་ན་ནི་དེ་སྐྱུགས་པ་ཟ་བ་དང་མཚུངས་པར་འགྱུར་རོ། །དགེ་སྦྱོང་གི་མཆོད་པའི་མཆོག་རྣམས་ནི་འདི་ལྟ་སྟེ། འདོད་པ་ཆུང་བ་ཞེས་བྱ་བ་ཡིན་ནོ། །འདོད་པ་ཆུང་ཞིང་ཆོག་ཤེས་པའི་དགེ་སློང་རྣམས་ནི་གང་གི་ཕྱིར་ཤིན་ཏུ་ཡང་མཛེས་ཤིང་གསལ་ལ་རྣམ་པར་སྣང་ངོ་། །གདན་གཅིག་པ་འབའ་ཞིག་དང་། ཕྱག་དར་ཁྲོད་པ་འབའ་ཞིག་དང་། གཅིག་པུ་ཁོ་ན་རྒྱུ་བ་དང་། རིའི་ཁྲོད་དང་ཕུག་དག་དང་རྩྭའི་ཕུང་པོ་དང་། དུར་ཁྲོད་འབའ་ཞིག་དུ་གནས་པ་དང་། གསུས་པའི་སུམ་ཆ་འབའ་ཞིག་གིས་ཆོག་ཤེས་པ་དང་། སུ་ཡང་མི་ཤེས་པ་འབའ་ཞིག་གིས་ཡུལ་ལྗོངས་རྒྱུ་བར་བྱེད་པ་དང་། གཉེན་བཤེས་དང་གྲོགས་པོ་དང་རང་གི་སྐྱེ་བོ་རྣམས་ལ་ཡང་བསོད་སྙོམས་འབའ་ཞིག་པ་དང་། ལྷུང་བཟེད་གོག་པོ་ཅིག་འབའ་ཞིག་འཆང་བར་བྱེད་པ་དང་། ཤེས་རབ་ཀྱིས་ཕྱིན་ཅི་ལོག་འབའ་ཞིག་ཡོངས་སུ་སྤོང་བར་བྱེད་པ་དང་། ཡུལ་གང་ན་མཆོད་པར་བྱེད་པའི་ཡུལ་དེ་ཡོངས་སུ་སྤོང་བར་བྱེད་པ་དང་། ལམ་འབའ་ཞིག་ལ་ལེགས་པར་ལྟ་བ་དང་། གཉའ་ཤིང་གང་ཙམ་དུ་ལྟ་བ་དང་། གཞན་དུ་མིག་མི་གཡེང་བ་དང་། རོ་ཞིམ་པོ་འབའ་ཞིག་ཟ་བ་ལ་སྟེན་པ་སྤོང་བ་དང་། ཆུ་ཞག་དུ་མ་བསྒྲངས་པ་འབའ་ཞིག་གི་བཏུང་བ་འཐུང་བ་དང་། ཡུལ་ལྗོངས་དང་གྲོང་དག་ཏུ་ཞག་གསུམ་དང་ཞག་བདུན་འབའ་ཞིག་གནས་པར་བྱེད་པ་དང་། གསེར་དང་འཁར་བ་དང་དངུལ་{{page:{number:1762,folio:28b,volume:71}}}གྱིས་མཛེས་པར་བྱས་པའི་ཉལ་ཁྲི་འཛིན་པར་མི་བྱེད་པ་ཁོ་ན་དང་། སྔོན་གྱི་ཁྱིམ་དང་གྲོགས་པོ་དང་གཉེན་བཤེས་ཀྱི་ལམ་ཀུན་ཏུ་ལྟ་བར་བྱེད་པ་སྤོང་བར་བྱེད་པ་འབའ་ཞིག་དང་། མཆོག་ཏུ་གྱུར་པའི་རྒྱལ་པོའི་བསོད་སྙོམས་དང་མལ་སྟན་དང་རྒྱལ་པོའི་སྒོར་སྟེན་པར་བྱེད་པ་རྣམས་སྤོང་བ་ཁོ་ནར་སྤྱོད་པ་དང་། རིགས་ཀྱིས་ཆོག་ལས་རབ་ཏུ་བྱུང་བར་ཀུན་ནས་སྒྲོགས་པ་རྣམས་སྤོང་བ་ཁོ་ནར་བྱེད་པ་དང་། དེ་དང་རང་བཞིན་མཚུངས་པ་འབའ་ཞིག་དང་བརྗོད་པ་དང་གསོང་གསལ་དང་ཀུན་རྗོད་པར་བྱེད་པ་ཡིན་ནོ། །རྣམ་པ་དེ་ལྟ་བུར་གྱུར་པའི་དགེ་སློང་གི་སྡོམ་པ་དང་དཀའ་ཐུབ་ནི་རྙོག་པ་རྣམ་པར་སྤངས་པ་མཆོག་ཏུ་ཆོག་ཤེས་པ། མཆོག་ཏུ་འདོད་པ་ཆུང་བས་ནི་བདུད་ཀྱི་འཆིང་བ་རྣམས་གཅོད་པར་ནུས་སོ། །འདོད་པ་ཆེ་བ་རྣམས་ནི་སྡུག་བསྔལ་གྱི་ཚུལ་ཁྲིམས་དང་ལྡན་པ་དགེ་སློང་གི་ཆ་བྱད་འཛིན་པ་ནད་དང་འདྲ་བ་རྐུན་མ་ཡིན་ཏེ། ལྷ་དང་བཅས་པའི་མིའི་ཚོགས་ཀྱི་སྐྱེ་དགུ་རྣམས་ཉེ་བར་མགུ་བར་མི་བྱེད་པའི་སྡིག་པ་ཅན་ཡིན་ནོ། །དགེ་སློང་རྣམས་ཀྱང་ཆོག་ཤེས་པ་དང་ལྡན་པ་དང་འདོད་པ་ཆུང་བའི་དགེ་སློང་ནི་དགེ་སློང་ཡིན་ནོ། །སྒྲ་དང་རེག་བྱ་དང་རོ་དང་གཟུགས་དང་དྲི་དང་ཡུལ་རྣམས་ལ་དེའི་དབང་པོ་རྣམས་རྒྱུ་བར་མི་བྱེད་དོ། །ཕྱི་ཁྱམས་དག་ཏུ་ཉལ་བ་དང་སེམས་ཅན་ཐམས་ཅད་ལ་ཕན་པར་གནས་པའི་ལུས་དང་ཆོས་དང་ཚོར་བ་དང་སེམས་རྣམས་ལ་དྲན་པ་ཉེ་བར་གཞག་པ་རྗེས་སུ་རྟོགས་པ་དང་། ཀུན་ནས་མཆོག་ཏུ་བློ་རྣམ་པར་བསྡུས་པ་དང་། འཁོར་བའི་ཚོགས་རྣམས་ལས་དབང་པོ་གཅིག་ཏུ་བསྡམས་པ་དང་། ཆོག་ཤེས་པ་ནི་དགེ་སློང་དུ་བརྗོད་པ་ཡིན་ཏེ། ཇི་སྲིད་དུ་འདོད་པ་ཆུང་བར་གྱུར་པ་དེ་དག་རྣམས་ནི་ཁྱིམ་པའམ་རབ་ཏུ་བྱུང་བ་ཡིན་ཡང་རུང་སྟེ་བག་མེད་པར་མི་འགྱུར་རོ། །དེ་ནས་དེའི་ཚེ་ན་འཐབ་བྲལ་གྱི་བདག་པོ་དེས་ཚིགས་སུ་བཅད་པའི་དབྱངས་བརྗོད་པ། ཇི་ལྟར། བག་ཡོད་འབྲས་བུ་ཐར་པ་ཡིན། །དམྱལ་བར་མི་རྣམས་བག་མེད་པས། །བག་ཡོད་བག་མེད་པ་དག་གི། །འདིས་ནི་ཁྱད་པར་བརྗོད་པ་ཡིན། །གང་ཡང་བཅིངས་དང་ཐར་པ་ཡི། །ཁྱད་པར་གང་ནི་ཟླ་དང་མུན། །བག་ཡོད་བག་{{page:{number:1763,folio:29a,volume:71}}}མེད་དེ་དག་གི། །ཁྱད་པར་འདི་ཉིད་ཁོ་ན་ཡིན། །བདེ་བ་འདོད་པ་ཆུང་ལ་མཐོང་། །སྡུག་བསྔལ་འདོད་ཆེན་མི་རྣམས་ཡིན། །བདེ་སྡུག་མཚན་ཉིད་འདི་ཡིན་པར། །ཡོངས་སུ་རྟོག་པར་བྱེད་པས་བཤད། །རྟག་ཏུ་འདོད་ཆེན་མི་རྣམས་ཀྱི། །མེ་ནི་སྙིང་གནས་རང་བཞིན་ཡིན། །གང་དུ་འདོད་མེད་ཁྲུས་བྱེད་པའི། །འདོད་པ་ཆུང་བ་བསིལ་བའི་མཚོ། །ཇི་ལྟར་མེ་ནི་བུད་ཤིང་གིས། །རབ་ཏུ་ཞི་བར་འགྱུར་མ་ཡིན། །དེ་བཞིན་འདོད་ཆེན་མི་རྣམས་ནི། །ནོར་གྱིས་གང་བར་འགྱུར་མ་ཡིན། །འདོད་པ་ཅན་ལ་ཉིན་དང་ནི། །མཚན་མོ་མེད་པར་བདེ་མི་འགྱུར། །སྐྱེས་བུ་འདོད་པ་ཆེ་བ་གང་། །སྲེད་པའི་ཟུག་རྔུས་རྣམ་པར་གནས། །རྒྱལ་པོ་ནོར་གྱིས་ངོམས་མེད་པར། །བྱེ་བ་ཕྲག་ཏུ་ཤི་ཞིང་སོང་། །གཞན་ཡང་མང་པོར་འགྲོ་བར་འགྱུར། །དེ་ཕྱིར་འདོད་པ་ཆུང་བ་བདེ། །དེ་ལྟར་འཐབ་བྲལ་གྱི་མངའ་བདག་དེ་པད་མའི་སྙིང་པོ་ལ་ལེགས་པར་གནས་ཏེ། །དུས་བཟངས་དེ་དང་སྨྲ་བ་པོའི་ངང་པ་དེ་དག་རྣམས་ལ་འཆད་པར་བྱེད་དོ། །གཞན་ཡང་འཐབ་བྲལ་གྱི་བདག་པོ་དེ་ཉིད་ཀྱིས་བག་མེད་པ་དེའི་སྐྱོན་རྣམས་གཟུང་བར་བྱ་བའི་དོན་དུ་སྨྲ་བ་པོའི་བྱ་དེ་དག་རྣམས་ཀྱི་མདུན་དུ་དང་དུས་བཟངས་དེའི་སྔོན་དུ་ཡང་། བཅོམ་ལྡན་འདས་འོད་སྲུང་གིས་གསུངས་པའི་མདོ་སྔོན་གྱི་ལྷའི་དྲུང་ནས་ཐོས་པ་རྣམས་འཆད་པ་ནི་ཇི་ལྟར་ཆོས་དྲི་མ་ཅན་རྣམས་བསྟན་པ་གང་ཡིན་པ་དེ་ནི་དཀར་པོའི་ཆོས་རྣམས་ཀྱིས་རབ་ཏུ་གཞོམ་པར་བྱའོ། །དེ་ལ་དྲི་མ་ཅན་གྱི་ཆོས་བདུན་པ་བསྟན་པར་བྱ་བ་རྣམས་དང་། དཀར་པོའི་ཆོས་རྣམས་ཀྱིས་གཞོམ་པར་བྱ་བ་དང་། འདི་དག་ཀྱང་གང་དག་ཞེ་ན། འདི་ལྟ་སྟེ་གཉེན་བཤེས་བལྟ་བ་ལ་མངོན་པར་དགའ་བ་ནི་བྱེས་སུ་ཡུན་རིང་པོར་གནས་པས་སོ། །དེ་ལྟར་ཡང་གཉེན་བཤེས་དང་གྲོགས་པོ་དང་། རང་གི་སྐྱེ་བོ་རྣམས་དང་ཕྲད་པ་ལ་མངོན་པར་དགའ་བའི་དགེ་སློང་ནི། བློ་དེ་ལ་སོང་བར་གྱུར་པ་དང་དེ་རྗེས་སུ་སྒྲུབ་པར་བྱེད་པ་དང་དེ་ལས་རབ་ཏུ་འབྱམས་པར་གྱུར་པ་དང་དེས་བྲེལ་དོག་ཏུ་གྱུར་ནས། ཉིན་མོ་དང་མཚན་མོ་མེད་པར་ཡང་བསམ་གཏན་བློ་ལ་བྱེད་པ་ཡང་མ་ཡིན་ནོ། {{page:{number:1764,folio:29b,volume:71}}}ཁ་ཏོན་ཡང་མི་བྱེད་ཅིང་བླ་མ་ལ་ལེགས་པར་བསྟེན་པའི་དབང་གིས་གནས་པ་ཡང་མ་ཡིན་ནོ། །དཀོན་མཆོག་གསུམ་ལ་མཆོད་པ་རྗེས་སུ་སྒྲུབ་པར་མི་བྱེད་དོ། །འཇིག་རྟེན་ཕ་རོལ་གྱི་ལུས་ཀྱི་ལས་སུ་བྱ་བ་རྣམས་རྗེས་སུ་དྲན་པར་བྱེད་པ་དང་གཞན་ལ་སྟོན་པ་དང་། ངག་གི་ལས་དང་ཡིད་ཀྱི་ལས་དང་རྣམ་པ་གསུམ་བྱེད་པ་མ་ཡིན་གྱི། བློ་དེ་ལ་སོང་བ་འབའ་ཞིག་ཏུ་ཟད་དོ། །ཇི་ལྟ་བ་བཞིན་དུ་ང་དང་ངའི་གཉེན་བཤེས་རྣམས་དང་གྲོགས་པོ་དང་རང་གི་སྐྱེ་བོ་རྣམས་མ་མཐོང་ན། དེ་དག་རྣམས་ཀྱི་ཁྱིམ་གྱི་བྱ་བ་ནི་ཅི་དང་ཅི་ལྟར་གྱུར་རམ་ཡང་དེ་དག་གི་གསོན་པ་རྣམས་ཀྱང་ཇི་ལྟར་གྱུར་རམ་ཞེས། དེ་དེ་ལྟར་ཡིད་ལ་བྱས་ནས་མྱ་ངན་གྱིས་གཟིར་བར་འགྱུར་ཏེ། གང་གི་དོན་དུ་དེ་ལྟ་བུ་རྣམས་ལས་ངེས་པར་གྲོལ་བར་བྱ་བའི་དོན་དུ་ནགས་སུ་གནས་པར་གྱུར་པ་ལས་དེ་ཉིད་ལ་རྗེས་སུ་འཇུག་པར་བྱེད་དོ། །བློ་གྲོས་ངན་པར་གྱུར་པ་མི་གཡོ་བའི་མི་མྱ་ངན་ཅན་སྐྱེ་བ་དང་རྒ་བ་དང་། ན་བ་དང་འཆི་བས་བྱས་པའི་རང་གི་མྱ་ངན་རྣམས་ཡོངས་སུ་བཏང་ནས། གཞན་གྱི་མྱ་ངན་གྱིས་མྱ་ངན་དུ་བྱེད་པ་དང་། དེ་མི་མཉམ་པ་དང་མཉམ་པའི་རང་གི་སྐྱེ་བོ་རྣམས་དང་གཉེན་བཤེས་རྣམས་དང་ཕྲད་པའི་དྲ་བ་འདིར་ངེས་པར་འཇུག་པར་བྱེད་དོ། །དེ་ནས་ཡང་དེས་གཉེན་བཤེས་དེ་རྣམས་མངོན་པར་མཐོང་ནས་གདུང་བས་གདུངས་ཤིང་གཞན་གྱི་ཟས་བསོད་པ་རྣམས་ཟ་བས། ཁྱིམ་ནས་ཁྱིམ་རྣམས་སུ་ཕེའུ་འདེབས་པའི་སྟོན་མོ་རྣམས་ལ་མངོན་པར་དགའ་བར་འགྱུར་རོ། །ཁྱིམ་དེ་དང་འབྲེལ་པར་གྱུར་པའི་དོན་དག་ནི་བྱེད་ལ་ཉན་པར་ཡང་བྱེད་དོ། །དེས་དེ་དག་རྣམས་ཡིད་ལ་བྱས་ནས་དེ་དག་རྣམས་ལས་གཞན་ཡང་བྱེད་དོ། །དེ་ཁྱིམ་གྱི་འཚོ་ཆིས་རྣམས་བྱེད་པས་རང་གི་དོན་རྣམས་ལས་ཡོངས་སུ་ཉམས་པར་འགྱུར་རོ། །འཇིག་རྟེན་ཕ་རོལ་ཏུ་གྱུར་པ་རྣམས་ཀྱི་འཇིགས་པ་དག་སེམས་པར་མི་བྱེད་དོ། །དམྱལ་བ་དང་ཡི་དགས་དང་དུད་འགྲོའི་འགྲོ་བ་པ་རྣམས་སུ་འཆི་འཕོ་བ་དང་སྐྱེ་བ་རྣམས་སེམས་པར་མི་བྱེད་དོ། །འདིའི་འཇིགས་པ་རྣམས་ཀྱང་སེམས་པར་མི་བྱེད་དེ། རྒ་བ་དང་ན་བ་དང་འཆི་{{page:{number:1765,folio:30a,volume:71}}}བ་དང་སྡུག་པ་རྣམས་དང་བྲལ་བ་དང་མི་སྡུག་པ་རྣམས་དང་ཕྲད་པ་དང་། སྡུག་པ་དང་ཡིད་དུ་འོང་བ་རྣམས་ཐམས་ཅད་ཀྱང་ཐ་དད་དུ་འགྱུར་བ་མེད་པར་འགྱུར་བ་རྣམ་པར་འབྲལ་བ་སོ་སོར་གནས་པ་རྣམས་སེམས་པར་མི་བྱེད་དོ། །དེ་སྲིད་པ་དེ་སྲིད་དུ་གཉེན་དང་གྲོགས་པོ་རྣམས་ཀུན་ཏུ་སྟེན་པར་བྱེད་དོ། །གཉེན་བཤེས་དང་གྲོགས་པོ་རྣམས་ལྟ་བར་བྱེད་པ་མངོན་པར་འདོད་པ་འཐུན་པར་བྱེད་པ་གཞན་གྱི་ཟས་ཟ་བ་གཞན་གྱི་ཁྱིམ་སྒོ་སྟོན་པར་བྱེད་པ་གང་ཡིན་པ་རྣམས་ནི་ལུས་ཞིག་ནས། ངན་སོང་དང་ངན་འགྲོ་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །ཡི་དགས་ཀྱི་ཡུལ་རྣམས་དང་དུད་འགྲོའི་སྐྱེ་གནས་རྣམས་སུ་ཡང་ངལ་དུབ་དང་བཅས་པའི་འགྲོས་བླ་ལྷག་པར་གྱུར་པས་དེ་སྲིད་དུ་ཡོངས་སུ་འཁྱམ་མོ། །དམྱལ་བ་རྣམས་སུ་སྐྱེས་པ་ན་ཡང་ཚོར་བ་དྲག་པོ་རྣམས་ཀྱིས་ཟིལ་གྱིས་མནན་པ་རྣམས་ལ་གྲོགས་པོས་མ་ཡིན་ཞིང་གཉེན་བཤེས་རྣམས་ཀྱིས་ཀྱང་བསིལ་བར་གྱུར་པའི་དངོས་པོ་རྣམས་ནི་ཅུང་ཟད་ཀྱང་མི་བྱེད་དོ། །དེའི་ཕྱིར་ན་དགེ་སློང་རྣམས་ཐམས་ཅད་ཀྱིས་ཚུལ་རྣམས་ཐམས་ཅད་ནས་དམྱལ་བ་དང་ཡི་དགས་དང་དུད་འགྲོའི་འགྲོ་བ་པའི་འཇིགས་པས་འཇིགས་པ་རྣམས་ཀྱིས་ཀྱང་གཉེན་བཤེས་དང་གྲོགས་པོ་རྣམས་དང་ཕྲད་པར་འདོད་པར་མི་བྱའོ། །དེ་དག་རྣམས་དང་འདུ་འཚོག་བྱས་པས་ཀྱང་ནི་དོན་མ་ཡིན་པ་དྲག་པོ་རྣམས་བྱེད་པར་འགྱུར་རོ། །དེ་ལ་དམིགས་པར་བྱེད་པ་དང་། དོན་དེས་ཀྱང་གང་གི་ཕྱིར་སྲེད་པ་རྣམས་ཟད་པར་བྱ་བའི་དོན་དུ་རབ་ཏུ་བྱུང་བ་ལས་སྲེད་པ་དེ་ཉིད་ལ་སྲེད་པས་སྟེན་པར་བྱེད་པ་ན། དེ་ནི་མཆོག་ཏུ་ཡང་བྱིས་པར་གྱུར་པ་རྣམས་ཀྱིས་བསྟེན་པ་ཡིན་ནོ། །གང་དག་ཁོ་ན་བཅོམ་ནས་རབ་ཏུ་བྱུང་བ་ཡང་དྲ་བ་དེ་ཉིད་དུ་བློ་འཇུག་པ་ནི་བློ་གྲོས་དམན་པ་ཡིན་ཏེ། ཡང་འགའ་ཞིག་ཇི་ལྟར་མེའི་འཇིགས་པ་སྤངས་པ་ལས་མེ་དེ་ཉིད་དུ་ཉེ་བར་སྟེན་པར་བྱེད་དོ། །དེ་བཞིན་དུ་ཁྱིམ་གྱི་གནས་རྣམས་འཇིགས་ནས་སྤངས་པ་ཡང་འཇིགས་པ་དེ་ཉིད་དུ་ཉེ་བར་འཇུག་པར་བྱེད་དོ། །དེ་བཞིན་དུ་གང་འགའ་ཞིག་གཉེན་བཤེས་རྣམས་ཀྱི་ཀླུང་ཆེན་{{page:{number:1766,folio:30b,volume:71}}}པོར་ཉེ་བར་འགྲོ་ཞིང་། སླར་ཡང་དེ་དག་རྣམས་ཉིད་ལ་ཉེ་བར་སྟེན་པར་བྱེད་པ་དེ་དག་རྣམས་ནི་མིག་མེད་པ་དང་བློ་གྲོས་བཀབ་པ་དང་དབང་པོ་རྣམས་ཀུན་ནས་མ་བསྡམས་པ་ཡིན་ནོ། །དེ་ལྟར་ཀུན་ནས་ཉོན་མོངས་པ་ཅན་གྱི་ཆོས་འདི་དག་ཆོས་གང་གིས་རབ་ཏུ་གཞོམ་པར་བྱ་ན། འདི་ལྟ་སྟེ་གང་ཤེས་རབ་ཅན་རྣམས་ཀྱིས་ཀྱང་སྤང་བ་དང་གཟུང་བར་ཡང་ནུས་པ་མ་ཡིན་ཏེ། དེ་ཡུན་རིང་དུ་བྱེས་ན་གནས་པ་ལ་མངོན་པར་དགའ་བ་རྣམས་ཀྱིས་ནི་རབ་ཏུ་གཞོམ་པ་དང་གཟུང་བར་ཡང་ནུས་པ་ཡིན་ནོ། །རིང་དུ་འགྲོ་ན་ལམ་ལ་གནས་པ་ཡང་འདི་ལྟ་སྟེ་བློ་གྲོས་ཞན་པ་རྣམས་དང་གཉེན་པོ་གཞན་གྱིས་ཀྱང་གཉེན་བཤེས་དང་གྲོགས་པོ་དང་རང་གི་སྐྱེ་བོ་རྣམས་ལ་གདུང་སེམས་སོ་སོར་བཟློག་པར་བྱ་བར་མི་ནུས་ཀྱིས། དེ་ཡང་ཡུན་རིང་དུ་འགྲོན་དུ་འགྲོ་བར་གྱུར་པས་ཐ་མར་ནི་གདུང་སེམས་དེ་དག་རྣམས་རབ་ཏུ་འཇོམས་ཏེ། བརྩེ་བའི་སེམས་ནི་གནས་སྐབས་རྣམས་ཐམས་ཅད་དང་ཐམས་ཅད་དུ་མ་ཕྲད་པས་རབ་ཏུ་འཇོམས་པ་ཇེ་དང་པོར་ནི་གདུང་སེམས་དེ་ཉིད་ཀྱི་གཉེན་པོ་རྣམས་གནས་སྐབས་ཐམས་ཅད་དུ་རིག་པར་འགྱུར་བ་འདི་ནི་འདི་ལྟ་སྟེ། འདུས་པ་རྣམས་ཐམས་ཅད་ཀྱི་མཐའ་ནི་འབྲལ་བ་སྟེ། འཆི་བའི་ཡུལ་དང་དུས་རྣམས་སུ་འགའ་ཞིག་གིས་ཀྱང་འགའ་ཞིག་དམིགས་པར་འགྱུར་བའམ་ཡོངས་སུ་སྐྱོབ་པར་འགྱུར་བ་ཡང་མ་ཡིན་ནོ། །འཆི་བའི་ཡུལ་དང་དུས་རྣམས་སུ་ནི་ལས་ཉིད་ཁོ་ན་གནས་སྐབས་རྣམས་ཐམས་ཅད་དུ་ཡོངས་སུ་སྐྱོབ་པར་བྱེད་པ་ཡིན་ནོ། །སྐྱེ་བ་གཞན་དག་བརྒྱ་སྟོང་དུ་མ་རྣམས་སུ་ཡང་ལས་ཉིད་སྐྱབས་སུ་འགྱུར་ཏེ། རྣམ་པ་ཐམས་ཅད་ཀྱི་ཐམས་ཅད་དུ་གཉེན་བཤེས་རྣམས་བཞིན་དུ་འགྱུར་རོ། །གཉེན་བཤེས་རྣམས་ཀྱིས་མ་ཡིན་ཞིང་རྩད་འབྲེལ་རྣམས་སམ་གཞན་དག་རྣམས་ཀྱིས་ཀྱང་མ་ཡིན་ནོ། །གཉེན་བཤེས་རྣམས་གང་འགའ་ཞིག་གིས་ཀྱང་སྐྱོབ་པར་བྱེད་པ་མ་ཡིན་པས་གཅིག་ཏུ་མངོན་པར་དགའ་ཞིང་། གཉེན་བཤེས་ཀྱི་དབང་དུ་བྱ་བའམ་རང་གི་སྐྱེ་བོ་རྣམས་ཀྱི་དབང་དུ་བྱས་ནས་དེ་ལྟར་དཔྱོད་པར་བྱེད་དོ། །དེའི་ཕྱིར་ན་ཀུན་ནས་ཉོན་མོངས་པ་ཅན་གྱི་ཆོས་གཞན་འདི་ནི་གཅིག་{{page:{number:1767,folio:31a,volume:71}}}པུ་མངོན་པར་དགའ་བའི་དགེ་སློང་གིས་རབ་ཏུ་གཞོམ་པར་བྱ་བ་ཡིན་ནོ། །འཆི་བའི་ཡུལ་དང་དུས་རྣམས་སམ་ན་བའི་དུས་དང་རྒས་པའི་དུས་ན་ཡང་འགའ་ཞིག་ཀྱང་འགའ་ཞིག་ལ་ཅུང་ཟད་ཀྱང་མི་བྱེད་དོ། །ཡོངས་སུ་སྐྱོབ་པར་བྱེད་པ་ནི་སུ་དག་ཀྱང་མ་ཡིན་ནོ་ཞེས་དེ་ལྟར་སེམས་པར་བྱེད་དོ། །དགེ་སློང་འདིའི་རང་གི་སྐྱེ་བོ་རྣམས་ཀྱིས་བྱས་པའི་བརྩེ་གདུང་གང་ཡིན་པ་འདི་ལས་དེ་དག་རྣམས་ཐམས་ཅད་དུ་ཉམས་པར་འགྱུར་བའམ་མགོ་སྨད་པར་འགྱུར་རོ། །དེ་ལྟར་དགེ་སློང་གཉེན་བཤེས་ལ་ཕྲད་པའི་བརྩེ་གདུང་རྣམས་ནི་བྱེས་སུ་འགྲོ་བས་རབ་ཏུ་འབྲལ་བར་འགྱུར་རོ། །གཞན་ཡང་ཀུན་ནས་ཉོན་མོངས་པ་ཅན་གྱི་ཆོས་ངེས་པར་འབྱུང་བས་རབ་ཏུ་གཞོམ་པར་བྱའོ། །འདི་ཡང་གང་ཞེ་ན། འདི་ལྟ་སྟེ་དོན་མེད་པར་སྨྲ་བ་སྟེ། ཁྱིམ་པ་ཡིན་ཡང་རུང་གང་དང་གང་སྐྱེ་བོ་ཐམས་ཅད་ཀྱང་རྩྭ་དང་འདྲ་བ་ཁོ་ནར་འགྱུར་རོ། །འདི་ལྟ་སྟེ་གང་གི་ཕྱིར་ངག་གི་ཚིག་རྣམས་ནི་ནོར་ཡིན་གྱི་ནོར་གཞན་ནི་ཐ་མ་ཡིན་ནོ། །སྐྱེས་བུ་རྣམས་ནི་ངག་གིས་སྙིང་པོ་ཅན་དུ་འགྱུར་རོ། །དེ་དང་རྣམ་པར་བྲལ་བ་ནི་སྙིང་པོ་མེད་པ་དང་ནོར་དང་ཀུན་ནས་བྲལ་བར་འགྱུར་ཏེ། གསོག་གསོབ་སྙིང་པོ་མེད་པ་ཕྱུགས་རྣམས་དང་མཚུངས་པར་འགྱུར་རོ། །ངག་གི་ནོར་རྣམས་དང་བྲལ་བ་ངག་དང་བྲལ་བའི་སྐྱེ་བོ་རྣམས་ནི་སྐྱེས་བུའི་མིང་ཅན་གྱི་ཕྱུགས་རྣམས་ཡིན་ནོ། །མཁས་པའི་སྐྱེ་བོ་རྣམས་ཐམས་ཅད་ཀྱིས་སྤངས་པ་དང་། བཙོག་པར་གྱུར་པ་དང་ཤིན་ཏུ་ཡང་ཐ་ཤལ་ཡིན་ནོ། །རྣམ་པ་དེ་ལྟ་བུ་བྱེད་པའི་ཆོས་རྣམས་ཆོས་གང་དག་གིས་རབ་ཏུ་གཞོམ་པར་བྱ། དོན་མེད་པར་སྨྲ་བའི་ཆོས་དེ་ཡང་རབ་ཏུ་གཞོམ་པར་བྱའོ། །ཆོས་གང་དག་གིས་ཞེ་ན། འདི་ལྟ་སྟེ་ངག་བསྡམས་པས་སོ། །ངག་བསྡམ་པ་ཡང་རྣམ་པ་གཉིས་ཡིན་ཏེ། འདི་ལྟ་སྟེ་གང་ཡང་ཅང་མི་སྨྲ་བའམ་སྡོམ་པ་རྣམ་པ་བཞི་དག་པའོ། །གང་དག་ཞེ་ན། འདི་ལྟ་སྟེ་རྫུན་གྱི་རང་བཞིན་དང་ཕྲ་མ་དང་ཚིག་རྩུབ་པོ་དང་འབྲེལ་པ་མེད་པར་སྨྲ་བར་བྱེད་པ་རྣམས་རྣམ་པར་སྤངས་པས་ངག་ཀུན་ནས་བསྡམ་པར་བྱའོ། །{{page:{number:1768,folio:31b,volume:71}}}དེ་ལྟར་ན་ཡང་ཡང་མོར་མི་འགྱུར་རོ། །དགེ་སློང་ངམ་གཞན་ཡང་དེའི་རིགས་ཅན་རྣམས་ཀྱང་རུང་སྟེ། རྒྱུ་དྲུག་གིས་སྐྱེས་བུ་རྣམས་སྐད་ཅིག་ལ་ཡང་མོ་དང་རྣམ་པར་ཞེ་སྡང་བར་ཡང་འགྱུར་རོ། །གང་དག་ཞེ་ན་འདི་ལྟ་སྟེ། དོན་མེད་པར་སྨྲ་བར་བྱེད་པས་དང་ཇི་ལྟར་རབ་ཏུ་ཞུགས་པར་བྱེད་པ་དང་ཡང་དང་ཡང་དུ་ཟས་ལ་དགའ་བ་དང་རྒན་པོའི་སྟན་ཆེན་པོ་ལ་ཉེ་བར་གནས་པ་དང་གསོང་གསལ་རྗོད་པ་དང་ལབ་ལོབ་བྱེད་པ་དང་རྒྱུ་དེ་དག་གིས། དེ་ལྟར་མི་རྣམས་ཐམས་ཅད་ཀྱང་དར་ཅིག་ལ་ཡང་མོར་འགྱུར་ཞིང་རབ་ཏུ་དགའ་བར་ཡང་མྱུར་བར་འགྱུར་རོ། །དེའི་ཕྱིར་ན་དགེ་སློང་ངམ་ཁྱིམ་པ་རྣམས་ཀྱིས་ཀྱང་ཆོས་དེ་རྣམ་པར་སྤང་བར་བྱའོ། །ཡང་ཆོས་གཞན་ཡང་ཤིན་ཏུ་དྲི་མ་ཅན་དུ་གྱུར་པ་ཀུན་ནས་ཉོན་མོངས་པ་ཅན་རྣམས་དཀར་པོའི་ཆོས་ཀྱིས་རབ་ཏུ་གཞོམ་པར་བྱའོ། །འདི་དག་ཀྱང་གང་ཞེ་ན། འདི་ལྟ་སྟེ་རྐོ་ཏྲོག་ནི་བརྟན་པས་སོ། །གང་གི་ཕྱིར་རྐོ་ཏྲོག་གི་ཆོས་རྣམས་ནི་རབ་ཏུ་གཞོམ་པར་བྱ་སྟེ། རྐོ་ཏྲོག་གིས་ཀྱང་ཆོས་རྣམས་ཐམས་ཅད་ཀྱི་བར་དུ་གཅོད་པར་འགྱུར་བའི་ཕྱིར་རོ། །རང་བཞིན་གྱིས་ཀྱང་སེམས་རྩབ་ཧྲལ་ཅན་དུ་གྱུར་པ་དེ་སླར་ཡང་ཆེས་གཡོ་བར་སོན་པའི་ཕྱིར་ན་ཆོས་འདི་དག་རྣམས་ཐམས་ཅད་ལ་ཡང་དེ་ཀུན་ནས་ཡིད་ཆེས་པ་མ་ཡིན་ནོ། །སོ་སོར་རྟོགས་པ་མེད་དོ། །བརྟན་པར་འཛིན་པ་མེད་དོ། །རབ་ཏུ་དགག་པར་བྱ་བ་ཡང་མེད་དོ། །སྤྱོད་པ་བསྡམ་པར་བྱ་བ་ཡང་མེད་དོ། །མངོན་པར་བརྗོད་པར་བྱ་བ་མེད་དོ། །སྡོམ་པ་འཐོབ་པ་མ་ཡིན་ནོ། །མངོན་པར་རྟོགས་པ་དང་འཇིག་རྟེན་པ་རྣམས་ཀྱང་མེད་དོ། །འཇིག་རྟེན་པའི་ལམ་རྣམས་ཐམས་ཅད་བཀྲ་བར་བྱེད་པ་ལ་སོ་སོར་རྟོགས་པ་མེད་དོ། །ལས་སུ་རུང་བ་མ་ཡིན་ནོ། །རྩབ་ཧྲལ་ཅན་ནི་བག་མེད་པ་ཡིན་པ་དེའི་ཕྱིར་རྩབ་ཧྲལ་དེ་སྐྱོན་དང་བཅས་པར་གོ་བར་བྱས་ལ། དོན་རྣམས་ཐམས་ཅད་ཆུད་གཟོན་པར་བྱེད་པ་པོ་འདི་དང་ཕྱི་མར་ཡང་ཕན་པ་མ་ཡིན་པར་བྱེད་པའི་མཆོག་ཡིན་པས། དགེ་སློང་ངམ་གཞན་ཡང་དེའི་རིགས་ཅན་རྣམས་ཀྱིས་ཀྱང་རབ་ཏུ་གཞོམ་པར་བྱའོ། །གང་གིས་དེ་རབ་ཏུ་སྤོང་{{page:{number:1769,folio:32a,volume:71}}}ཞེ་ན། འདི་ལྟར་དགེ་བའི་ཆོས་གང་ཡིན་པས་ཏེ། འདི་ལྟར་བརྟན་པར་གྱུར་པས་སོ། །བརྟན་པར་གྱུར་པ་ནི་དགེ་སློང་ངམ་དེའི་རིགས་ཅན་གཞན་དག་རྣམས་ཀྱང་རུང་སྟེ། སྐྱེ་བོ་རྣམས་ཐམས་ཅད་ཀྱིས་མཆོག་ཏུ་ཡང་མཆོད་པར་འགྱུར་རོ། །བརྟན་པའི་ཚུལ་ཁྲིམས་དང་བརྟན་པའི་ཤེས་རབ་དང་བློ་གྲོས་བརྟན་པ་དང་བློ་བསྡམས་པ་དང་གཅིག་ཏུ་རྒྱུ་བ་རྣམས་ཀྱིས་ནི་བདུད་ཀྱི་ཡུལ་རྣམས་རབ་ཏུ་འཇོམས་པར་བྱེད་དོ། །མྱ་ངན་ལས་འདས་པའི་གྲོང་ཁྱེར་དུ་ཕྱིན་པར་བྱེད་པ་འདིའི་དགེ་བའི་ཆོས་རྣམས་ཕུན་སུམ་ཚོགས་པར་འགྱུར་རོ། །འཇིག་རྟེན་པའི་དོན་རྣམས་ལ་ཡང་བརྟན་པར་གྱུར་པའི་སྐྱེས་བུ་ནི་མཁས་པ་རྣམས་ཀྱིས་རབ་ཏུ་བསྔགས་པར་བྱེད་དོ། །དེས་ཀྱང་འཇིག་རྟེན་པའི་དོན་དེ་དག་རྣམས་བསྒྲུབ་པར་ནུས་པ་ཡང་ཡིན་ནོ། །ཐམས་ཅད་དུ་ཡང་སྐྱེ་བོ་རྣམས་ཐམས་ཅད་ཀྱིས་ཤིན་ཏུ་ཡང་མཆོད་པར་འགྱུར་རོ། །རབ་ཏུ་བསྟོད་པར་ཡང་འགྱུར་རོ། །མིང་རྣམ་པར་ཐོས་པས་ཀྱང་ཐམས་ཅད་དུ་ཡང་བདེ་བ་དང་ལྡན་པར་འགྱུར་རོ། །དོན་གང་དང་གང་རྩོམ་པར་བྱེད་པ་དེ་དང་དེ་དག་འགྲུབ་པར་འགྱུར་རོ། །དེའི་ཕྱིར་བློ་གཅིག་ཏུ་ངེས་པ་དང་བློ་ཀུན་ནས་བསྡམས་པ་དང་བློ་གྲོས་བརྟན་པ་དང་ལྡན་པར་གྱུར་པའི་སྐྱེས་བུ་དེ་དག་ནི་འཇིག་རྟེན་པ་ལ་ཡང་རབ་ཏུ་བསྔགས་པ་ཡིན་ནོ། །དེ་ལྟ་བས་ན་སྐྱེས་བུ་རྣམས་སམ་དགེ་སློང་གིས་ཀྱང་རུང་སྟེ། རྩབ་ཧྲལ་སྤངས་ལ་བློ་གྲོས་བརྟན་པ་དང་དཔའ་བ་དང་ཤེས་རབ་དང་ལྡན་པར་བྱའོ། །གཞན་ཡང་མུ་སུ་ལུན་དྷ་དེ་ཉིད་ཀྱིས་སྨྲ་བ་པོའི་ངང་པ་དེ་དག་རྣམས་དང་ངང་པའི་རྒྱལ་པོ་དུས་བཟངས་དེ་དང་། བདུད་ཀྱི་རིགས་ཀྱི་བག་མེད་པ་དང་སྨྱོ་བ་དེ་ལ་ཡང་། བཅོམ་ལྡན་འདས་འོད་སྲུང་གིས་མདོ་འདི་སྔོན་གྱི་ལྷའི་དྲུང་ནས་ཐོབ་པར་གྱུར་པ་ཕན་པའི་དོན་དུ་སྟོན་པར་བྱེད་པ་ལས་འདི་ལྟ་སྟེ། སྨྲེ་བར་གྱུར་པའི་ཆོས་གཞན་དྲི་མ་ཅན་མཁས་པའི་སྐྱེ་བོ་རྣམས་ཐམས་ཅད་ཀྱིས་སྤངས་པ་དག་རབ་ཏུ་གཞོམ་པར་བྱའོ། །འདི་ཡང་གང་ཞེ་ན། འདི་ལྟ་སྟེ་དབུལ་བོའོ། །དབུལ་བོར་གྱུར་པ་ཞེས་བྱ་བ་ཡང་རྣམ་པ་གཉིས་ཏེ། {{page:{number:1770,folio:32b,volume:71}}}ཤེས་རབ་ཀྱིས་དབུལ་བ་དང་ཚུལ་ཁྲིམས་ཀྱིས་དབུལ་བའོ། །གཞན་ཡང་རྣམ་པ་གཉིས་ཏེ། སྦྱིན་པས་དབུལ་བ་དང་བློ་གྲོས་ཀྱིས་དབུལ་བའོ། །གཞན་ཡང་རྣམ་པ་གཉིས་ཏེ། རིགས་ཀྱིས་དབུལ་བ་དང་ལྟ་བས་དབུལ་བའོ། །གཞན་ཡང་རྣམ་པ་གཉིས་ཏེ། སྡོམ་པ་ལ་བརྩོན་པས་དབུལ་བ་དང་བླ་མས་དབུལ་བའོ། །གཉེན་བཤེས་དང་རང་གི་སྐྱེ་བོ་རྣམས་ཀྱིས་དབུལ་བའོ། །དེ་ལ་དབུལ་པོ་དེ་དག་རྣམས་ཐམས་ཅད་ཀྱང་མཆོག་ཏུ་ཞེ་ཟློག་པ་ཡིན་ཏེ། རིགས་ཀྱི་བུའམ་རིགས་ཀྱི་བུ་མོའམ་རིགས་ཀྱི་བུའི་ཉེ་གནས་ཀྱིས་ཀྱང་མ་ལུས་པ་རྣམས་སྤང་བར་བྱའོ། །གང་གིས་འདི་དག་ཐམས་ཅད་རབ་ཏུ་འཇོམས་པར་བྱེད་ཅེ་ན། འདི་ལྟ་སྟེ་སྦྱིན་པས་སོ། །སྦྱིན་པ་ཉིད་གཅིག་པུ་ཞིག་གིས་དབུལ་བ་རྣམས་ཐམས་ཅད་འཇོམས་པར་འགྱུར་རོ། །དཔེར་ན་མར་མེ་རྣམས་ཐམས་ཅད་ཀྱིས་ཀྱང་མུན་པ་རྣམས་ཐམས་ཅད་རབ་ཏུ་བསལ་བར་བྱེད་པར་འགྱུར་རོ། །ཤེས་རབ་རྣམས་ཐམས་ཅད་ཀྱིས་ཀྱང་མི་ཤེས་པ་རྣམས་ཀུན་ཏུ་འཇོམས་པར་འགྱུར་རོ། །ལྟ་བ་རྣམས་ཐམས་ཅད་ནི་ཡང་དག་པའི་ལྟ་བས་ཉེ་བར་འཇོམས་པར་བྱེད་དོ། །དེ་ལ་མཆོག་ཏུ་མཛེས་པར་གྱུར་པའི་ཆོས་མཆོག་ཏུ་རྒྱ་ཆེ་བ་དང་ལྡན་པ་མཁས་པའི་སྐྱེ་བོ་རྣམས་ཐམས་ཅད་ཀྱིས་ཡོངས་སུ་བཟུང་བ། ངན་འགྲོ་ཐམས་ཅད་སྤོང་བར་བྱེད་པ། བདག་ཅག་གི་འཇིག་རྟེན་ནས་འཇིག་རྟེན་ཕ་རོལ་ཏུ་ལེགས་པར་སྒྲོལ་བར་བྱེད་པའི་ཆོས་ཀྱི་མཆོག་འདིས་འཇོམས་པར་བྱེད་དོ། །གང་དག་གིས་འཇོམས་ཞེ་ན། འདི་ལྟ་སྟེ་སྦྱིན་པས་སོ། །སྦྱིན་པ་ཡང་རྣམ་པ་མང་དུ་ཡོད་དོ། །འདི་ལྟ་སྟེ་ཤེས་པའི་སྦྱིན་པ་དང་། ཚུལ་ཁྲིམས་ཀྱི་སྦྱིན་པ་དང་། ཆོས་ཀྱི་སྦྱིན་པ་དང་། བློ་བསྲོ་བའི་སྦྱིན་པ་དང་། ལམ་ཉེ་བར་སྟོན་པའི་སྦྱིན་པ་དང་། ལམ་གྱིས་ཉོན་མོངས་པ་རྣམས་ལ་ཁྲུས་ཀྱི་རྫིང་བུའི་སྦྱིན་པ་དང་། བྱ་བའི་སྦྱིན་པ་དང་། སྲོག་གི་སྦྱིན་པ་དང་། ཟང་ཟིང་གི་སྦྱིན་པ་དང་། མི་འཇིགས་པའི་སྦྱིན་པ་དང་། བདེན་པའི་སྦྱིན་པ་དང་། ཐེ་ཚོམ་གཅོད་པའི་སྦྱིན་པ་དང་། སྦྱིན་པ་ལྔ་ལ་ཉོན་མོངས་པ་མེད་པའི་སྦྱིན་པ་དང་། {{page:{number:1771,folio:33a,volume:71}}}རབ་ཏུ་དབྱུང་བའི་སྦྱིན་པ་དང་། དེ་བསྙེན་པར་རྫོགས་པའི་སྦྱིན་པ་དང་། ནད་པ་ལ་སྨན་གྱི་སྦྱིན་པ་དང་མིག་གི་སྦྱིན་པ་སྟེ། རྣམ་པ་དེ་ལྟ་བུའི་སྦྱིན་པ་རྣམས་ནི་འཇིག་རྟེན་ཕ་རོལ་ལེགས་པར་སྒྲོལ་བར་བྱེད་པ་སྦྱིན་བདག་ཐམས་ཅད་ལ་རྟག་ཏུ་མ་དང་ཕ་དང་འདྲ་བ་ཡིན་ནོ། །དེ་ཡང་སེམས་རྣམས་ཀྱིས་དང་སེམས་ཀྱིས་ལེགས་པར་བསྒོམས་ནས་བྱིན་པར་གྱུར་པས་དབུལ་བ་རྣམས་ཐམས་ཅད་བཅོམ་ཞིང་ངན་འགྲོ་རྣམས་ཐམས་ཅད་ཀྱང་བཅད་ནས། ལྷ་དང་མི་གཉིས་ཀྱི་བདེ་བ་ལ་ཉེ་བར་ལོངས་སྤྱད་པར་གྱུར་ནས། ཐ་མར་ཇི་སྲིད་དུ་མྱ་ངན་ལས་འདས་པ་ཐོབ་པར་འགྱུར་ཏེ། སྐྱེས་བུ་དེས་རྟག་ཏུ་དེ་ལྟ་བུའི་ལས་བྱའོ། །དེ་བས་ན་དབུལ་བ་ཞེས་བྱ་བའི་ཆོས་གཞན་འདི་མཆོག་ཏུ་དགེ་བ་རྣམས་དང་མཁས་པའི་སྐྱེ་བོ་རྣམས་ལ་མཆོག་ཏུ་དགའ་བ་དག་གིས་རབ་ཏུ་གཞོམ་པར་བྱའོ། །འདི་ལྟ་སྟེ་སྦྱིན་པ་དང་སེམས་དང་དངོས་པོ་དང་ཞིང་རྣམས་ཕུན་སུམ་ཚོགས་པས་སོ། །གཞན་ཡང་ཆོས་ཐམས་ཅད་དང་འཁོར་བ་ཐམས་ཅད་ཀྱི་འཆིང་བའི་རབ་ཏུ་གྱུར་པ་ཆོས་རྣམས་ཐམས་ཅད་ཀྱི་མུན་པ་ལྟ་བུར་གྱུར་པའོ། །འདི་ཡང་གང་ཞེ་ན། འདི་ལྟ་སྟེ་མི་ཤེས་པའོ། །དེ་ལ་ཇི་སྲིད་དུ་མ་རིག་པའི་མུན་པ་ཡིན་པའི་བར་དུ་མི་ཤེས་པ་རྣམ་པ་དུ་མ་ཡིན་ཏེ། འཁོར་བ་ཐམས་ཅད་ཀྱི་འཆིང་བས་མུན་པ་ཐམས་ཅད་ཀྱི་ཚོགས་སུ་གྱུར་པའི་མུན་ནག་གི་ཞེན་པའི་རྡུལ་དུ་གྱུར་པའི་འཆིང་བ་དང་། ཤིན་ཏུ་འཆིང་བར་བྱེད་པས་མཚོན་ཆ་དང་དུག་དང་མེ་དང་མཚུངས་པའི་མི་ཤེས་པ་རྣམས་ཐམས་ཅད་ནི་མ་རིག་པ་དང་འདྲ་བ་ཐམས་ཅད་མ་རིག་པས་ཀུན་ནས་བསླང་བ། དམྱལ་བ་དང་ཡི་དགས་དང་དུད་འགྲོ་རྣམས་ཐམས་ཅད་དུ་ཡོངས་སུ་འཁྱམ་པ། འཆིང་བ་གང་ཁོ་ནས་ངེས་པར་བཅིངས་ནས་སེམས་ཅན་འདི་དག་རྣམས་འོབས་ན་ཡོངས་སུ་འཁོར་རོ། །རྣམ་པ་དེ་ལྟ་བུའི་དགྲར་གྱུར་པའི་དྲི་མ་འདི་དག་རྣམས་རྣམ་པ་ཅི་ལྟ་བུ་དག་གིས་རབ་ཏུ་འཇོམས་པར་འགྱུར་ན། འདི་ལྟ་སྟེ་སྒྲོན་མར་རུང་བ་སྐྱབས་སུ་གྱུར་པ་སྐྱོབ་པར་གྱུར་པ་ཡོངས་སུ་འདྲེན་པར་གྱུར་པ། སེམས་ཅན་{{page:{number:1772,folio:33b,volume:71}}}རྣམས་ཐམས་ཅད་ཀྱི་ཡང་མ་དང་ཕ་ལྟ་བུར་གྱུར་པ་དང་། སྨན་པ་དང་སྨན་ལྟ་བུར་གྱུར་པའི་ཟག་པ་མེད་པའི་ཡེ་ཤེས་སུ་གྱུར་པས་འཆིང་བ་རྣམས་ཐམས་ཅད་གཅོད་པར་བྱེད་པར་གྱུར་པའི་ཡེ་ཤེས་ཀྱིས་རབ་ཏུ་འཇོམས་པར་འགྱུར་རོ། །མ་རིག་པ་རབ་ཏུ་སྤངས་པ་རྣམས་ནི་སླར་ཉིད་ཀྱང་རབ་ཏུ་འབྱུང་བར་འགྱུར་བ་ནི་མ་ཡིན་ཏེ། དཔེར་ན་ལྗོན་ཤིང་རྩ་བ་ནས་བཏོན་པ་རྣམས་ནི་སླར་ཡང་རབ་ཏུ་སྐྱེ་བར་འགྱུར་བ་ནི་མ་ཡིན་ནོ། །ཇི་ལྟར་མེས་ཚིག་པར་གྱུར་པའི་ཤིང་རྣམས་ནི་སླར་ཡང་ལེགས་པར་སྐྱེ་བར་མི་འགྱུར་རོ། །ཇི་ལྟར་ཆུ་ཀླུང་གི་ཆུར་སོང་བ་རྣམས་སླར་ཡང་ཕྱིར་ལོག་ནས་འོང་བ་ནི་མེད་དོ། །དེ་བཞིན་དུ་ཟག་པ་མེད་པའི་ཡེ་ཤེས་ཀྱིས་བསྲབས་པ་རྣམས་ཡང་ཕྱིར་འབྱུང་བར་མི་འགྱུར་རོ། །དེའི་ཕྱིར་ན་རབ་ཏུ་བརྩོན་པ་ཁོ་ནས་ཐམས་ཅད་ཀྱིས་གནས་སྐབས་ཐམས་ཅད་དང་དུས་ཐམས་ཅད་དུ་མི་ཤེས་པ་ཐམས་ཅད་ཀྱང་ཡེ་ཤེས་ཐམས་ཅད་ཀྱིས་རབ་ཏུ་གཞོམ་པར་བྱའོ། །ཆོས་བཅུ་གཅིག་པ་དེ་དག་རྣམས་ཐམས་ཅད་ཀྱང་། བག་མེད་པའི་རྩ་བ་ཅན་དང་བག་མེད་པའི་གནས་སྐབས་དང་བག་མེད་པའི་རིགས་ཅན་ཡིན་ནོ། །དེའི་ཕྱིར་ན་གནས་སྐབས་རྣམས་ཐམས་ཅད་དུ་དང་། རྣམ་པ་རྣམས་ཐམས་ཅད་ཀྱིས་བག་མེད་པ་ཉིད་རེ་ཞིག་ཡོངས་སུ་སྤང་བར་བྱ་བ་ཡིན་ནོ། །བག་མེད་པ་རྣམས་ཀྱི་རྩ་བ་ལས་ཀྱང་ཐམས་ཅད་གནས་སྐབས་ཐམས་ཅད་དུ་དོན་མ་ཡིན་པར་འགྱུར་ཏེ། དེ་ཡོད་པའི་ལས་འབྱུང་བ་ཡིན་ནོ། །དེ་མེད་པ་ལས་ནི་མི་འགྱུར་རོ། །དཔེར་ན་ས་གཞིས་ནི་སྨན་རྣམས་ཐམས་ཅད་དང་རྩྭ་དང་ནགས་ཚལ་དང་། ཆུ་དང་འབྲུ་དང་ཆུ་ཀླུང་དང་། རི་དང་མཚོའི་མཆོག་དང་། གྲོང་ཁྱེར་གྱི་མཆོག་དང་། གྲོང་དང་ནགས་དང་ཉེ་བའི་ནགས་དང་རི་རབ་ལྷུན་པོ་ཡང་ཀུན་ཏུ་འཛིན་པར་བྱེད་པ་ཡིན་ནོ། །དེ་བཞིན་དུ་དམྱལ་བ་དང་ཡི་དགས་དང་དུད་འགྲོའི་འགྲོ་བ་པའི་རིགས་རྣམས་ཀྱི་སྡུག་བསྔལ་ཐམས་ཅད་ཀྱི་རྩ་བ་གཅིག་པོ་ནི་བག་མེད་པ་ཡིན་ནོ། །དེའི་ཕྱིར་ན་སྐྱེས་བུ་དམ་པ་རྣམས་ཀྱིས་དེ་ཉིད་རེ་ཞིག་སྤང་བར་བྱའོ། །དེ་ནས་དེའི་ཚེ་འཐབ་བྲལ་བ་རྣམས་{{page:{number:1773,folio:34a,volume:71}}}ཀྱི་བདག་པོ་མུ་སུ་ལུན་དྷ་དེས་ཚིགས་སུ་བཅད་པ་རྣམས་བརྗོད་པ། ཇི་ལྟར། རྒས་པས་མནན་ནས་གཉེར་མས་གང་། །རྗུད་པ་དབྱུག་པ་ལག་ན་ཐོགས། །གང་ཞིག་མཆོག་ཏུ་ཆོས་མི་སྤེལ། །དེ་ནི་བག་མེད་བྱེད་པས་ཡིན། །ལུས་རྣམས་ནད་ཀྱིས་ཞིག་པ་དང་། །མལ་སྟན་སྤྱོད་ལ་ཆེད་ཆེར་བྱེད། །ཤིན་ཏུ་སྐྱོ་བར་མི་འགྱུར་བ། །དེ་དག་གཏི་མུག་འདི་ཡི་འབྲས། །བཀྲེས་པའི་སྲེད་པས་འཇིགས་མཐོང་བར། །གང་དེ་འོག་གི་གནས་སུ་འགྲོ། །སླར་ཡང་སྐྱོ་བ་མི་སྐྱེ་བ། །བག་མེད་བྱེད་པས་དེ་བྱས་སོ། །མི་རྣམས་སྡུག་པ་དང་བྲལ་བའི། །སྙིང་ལ་སྡུག་བསྔལ་གང་སྐྱེ་བ། །དེ་ནི་བག་མེད་སྟེན་པ་ལས། །ཡིན་པར་དེ་བཞིན་གཤེགས་པས་གསུངས། །སྡུག་བསྔལ་གང་དག་འགྲོ་བ་ལྔར། །དུ་མ་རྣམས་ནི་ལོངས་སྤྱོད་པ། །བག་མེད་པ་ཡི་སྲོག་ཆགས་ཀྱི། །རྟག་ཏུ་དེ་དག་རྨོངས་པས་བྱས། །སྐྱེ་དགུ་འཁོར་བར་རྨོངས་པ་རྣམས། །ཀྱེ་མ་ཀྱི་ཧུད་སྐྱོ་བ་སྐྱེ། །ལས་ཀྱི་འཁོར་ལོ་ཆེན་པོ་ཡིས། །འཁོར་བར་འགྱུར་བ་ཡང་དང་ཡང་། །རྙོག་པ་མེད་པར་གང་བརྟགས་པའི། །བདེ་དེ་སྲིད་པ་གསུམ་ན་མེད། །དེ་ལྟ་ན་ཡང་ཀུན་རྨོངས་པས། །ངེས་པར་བྱིས་རྣམས་སྐྱོ་མི་འགྱུར། །ཡུལ་དགའ་བ་ལ་ཞེན་པ་ཡི། །རྨི་ལམ་བཞིན་དུ་འདི་དག་གཡོ། །འགྲོ་འདི་ཐམས་ཅད་སྡུག་བསྔལ་བ། །མིག་མེད་པས་ཀྱང་མ་མཐོང་ངོ་། །གང་ལ་ཕྱིར་བཅོས་ཐབས་མེད་པའི། །འཆི་བདག་འཇིགས་པར་སྲེད་པས་འགྱུར། །དེ་ལྟ་ན་ཡང་ཀུན་རྨོངས་པས། །བག་མེད་པས་ནི་མི་རྣམས་བཅོམ། །ཚུལ་བཞིན་མ་ཡིན་ཡིད་བྱེད་པས། །སེམས་ནི་རྣམ་པར་གཡེང་བྱས་པའི། །འཆི་བདག་རྒྱལ་པོས་འདྲེན་པ་ན། །འཇིག་རྟེན་པས་ཀྱང་གོ་བ་མིན། །ནོར་རྣམས་དང་ནི་བུ་དག་དང་། །ཤིན་ཏུ་སྡུག་པའི་སྲོག་ཀྱང་ནི། །གསོན་པ་དེ་ནི་འཕྲོག་བྱེད་པས། །འཆི་བདག་རྒྱལ་པོ་འདི་ཡིས་འདྲེན། །བག་མེད་མྱུ་གུ་ལས་བྱུང་བའི། །གང་གིས་སྐྱེ་དགུ་འདི་འཇོམས་པའི། །འཇིག་རྟེན་དོན་མིན་ཡང་གསུམ་སྟེ། །ནད་དང་རྒ་དང་{{page:{number:1774,folio:34b,volume:71}}}འཆི་བའོ། །ཚོལ་ཁྲོས་མི་རྣམས་ཉེ་བར་བཅོམ། །ལྷ་རྣམས་བག་མེད་པས་ཉེར་བཅོམ། །ཡི་དགས་བཀྲེས་སྐོམ་དག་གིས་གཡེངས། །ཚོར་བ་དྲག་པོས་དམྱལ་བ་རྣམས། །ཕན་ཚུན་ཀུན་ཏུ་གསོད་བཙོག་པ། །དུད་འགྲོ་གཏི་མུག་དཔུང་གཉེན་ཡིན། །དེ་ལྟར་འཇིག་རྟེན་རྣམ་དུ་མར། །བྲེལ་དོག་དེ་དང་དེས་དཀྲུགས་སོ། །བག་མེད་པས་ནི་རྨོངས་པ་ཡིས། །འོན་ཀྱང་ཆོས་ལ་དགའ་བ་མིན། །སྨན་དང་རྩྭ་སོགས་ཐམས་ཅད་ཀྱང་། །ཇི་ལྟར་ས་གཞི་ལས་རབ་སྐྱེ། །དེ་བཞིན་བག་མེད་ལས་ཉོན་མོངས། །རྣམ་པ་ཐ་དད་རབ་འཕེལ་བྱེད། །དེ་ནི་བདུད་ཀྱི་དམག་ཚོགས་ཀྱི། །རྗེ་དཔོན་དབང་ཕྱུག་མཆོག་འདི་ཡིན། །ཉི་མའི་འོད་ཀྱིས་མུན་པ་ལྟར། །ཡེ་ཤེས་རྡོ་རྗེས་གཞོམ་པར་བྱ། །སྐྱོན་ཡོན་ཡོངས་ཤེས་དེ་དག་ནི། །རེ་ཞིག་དང་པོར་བསྟན་པ་ཡིན། །བག་མེད་པ་རྣམས་རྟག་སྡུག་བསྔལ། །བག་ཡོད་འབྲས་བུ་བདེ་བ་ཡིན། །དེ་ལྟར་འཐབ་བྲལ་བ་རྣམས་ཀྱི་བདག་པོ་མུ་སུ་ལུན་དྷ་དེས་རྣམ་པ་དུ་མ་རྣམས་སུ་དང་རྣམ་པར་རྟོག་པ་དུ་མ་རྣམས་ཀྱིས་ཀྱང་བག་མེད་པ་དེའི་སྐྱོན་རྣམས་དང་། བག་ཡོད་པའི་ཡོན་ཏན་རྣམས་ཀྱང་མངོན་པར་བརྗོད་དོ། །འཆི་བདག་ནད་དང་རྒ་སྡུག་བསྔལ། །མི་འཐུན་པ་དང་ཕྲད་པ་དང་། །གཞན་ཡང་སྡུག་བསྔལ་དྲག་པོ་དང་། །འཁོར་བ་འདི་ནི་ལྡན་པ་ཡིན། །མ་འོངས་སྡུག་བསྔལ་འཆོས་པ་ནི། །ཕན་པ་དང་ནི་བདེ་བ་ཡིན། །སྡུག་བསྔལ་སྡིག་པའི་རྒྱུ་ལས་སྐྱེ། །སྡིག་མེད་བྱེད་པ་བདེ་ཡིན་ནོ། །ཉོན་མོངས་ཟད་ལས་བདེ་བའི་མཆོག །ཡིན་པར་མཁས་པས་གསུངས་པ་ཡིན། །འདི་ནི་མྱ་ངན་འདས་འགྲོའི་ལམ། །ཡིན་པར་དེ་ཉིད་གཟིགས་པས་གསུངས། །ཀུན་ནས་བསྡམས་དང་བག་ཡོད་དང་། །ཞི་བ་དང་ནི་ནགས་ན་རྒྱུ། །འདོད་ལ་བརྐམ་མིན་བརྟན་པ་ཡི། །མྱ་ངན་འདས་པ་རིང་བ་མིན། །གྲོགས་དང་གྲོགས་མིན་དང་རབ་བྲལ། །སྲིད་པའི་འདོད་ཆགས་རྣམ་པར་སྤངས། །ཡུལ་རྣམས་ལ་ཡང་བག་ཡོད་པའི། །ཤིན་ཏུ་མྱ་ངན་འདས་རིང་མིན། །དགེ་དང་སྡིག་ལ་ཆགས་པ་མེད། །བྱམས་དང་སྙིང་རྗེ་སྒོམ་པ་པོ། །འཁོར་{{page:{number:1775,folio:35a,volume:71}}}བའི་འཇིགས་པས་འཇིགས་པ་ནི། །ཤིན་ཏུ་མྱ་ངན་འདས་རིང་མིན། །ཉོན་མོངས་ཟད་པའི་ཐབས་ཤེས་དང་། །ཡེ་ཤེས་བཏུང་བས་ཚིམ་པ་དང་། །ལེ་ལོའི་དྲི་མ་དང་བྲལ་བའི། །ཤིན་ཏུ་མྱ་ངན་འདས་རིང་མིན། །ལྷག་པར་ཐེག་པ་ཆེ་ལ་མོས། །སེམས་ཅན་ཐམས་ཅད་ལ་ཕན་དང་། །སྟོང་ཉིད་དོན་ནི་རབ་རྟོགས་པའི། །ཤིན་ཏུ་མྱ་ངན་འདས་རིང་མིན། །དེ་ནི་སྐྱོན་གསུམ་འགོག་པ་ཡི། །འཕགས་པའི་བདེན་པ་བཞི་སྟེན་པ། །དབང་གྱུར་དབང་པོ་ཞི་བ་ཡི། །མྱ་ངན་འདས་པ་ཤིན་རིང་མིན། །དབུགས་དང་དབུགས་འབྱུང་རྣམ་པ་ཤེས། །མཚན་ཉིད་འགག་པ་སྟེན་པ་དང་། །ཤེས་དང་ཤེས་བྱའི་རྣམ་པ་ཤེས། །ཤིན་ཏུ་མྱ་ངན་འདས་རིང་མིན། །རྟག་ཏུ་བློ་དང་ལྡན་པ་དང་། །ཉོན་མོངས་རྣམས་ཀྱིས་སེམས་མི་འཚེ། །སྐྱོན་བཅས་འཇིགས་པ་ལས་གྲོལ་བའི། །ཐུབ་པ་ཕ་རོལ་ཕྱིན་པར་བརྗོད། །དེ་ལྟར་འཐབ་བྲལ་གྱི་མངའ་བདག་དེས་སྨྲ་བ་པོ་དེ་དག་རྣམས་དང་ངང་པའི་རྒྱལ་པོ་དུས་བཟངས་དེ་ལ་ཆོས་བསྟན་ཏེ། བཅོམ་ལྡན་འདས་འོད་སྲུང་གིས་གསུངས་པའི་མདོ་བག་མེད་པ་ལ་རྣམ་པར་གཤེ་བར་བྱེད་པ་རྣམས་བསྟན་ཏོ། །དེ་ལྟར་རྣམ་པ་དུ་མར་བཅོམ་ལྡན་འདས་ཀྱིས་གསུངས་པའི་དམ་པའི་ཆོས་འདུལ་བ་དེ་དབྱངས་སྙན་པ་དང་དུལ་བའི་བློ་རྒྱ་ཆེན་པོས་སྟོན་པར་བྱེད་དོ། །ཇི་ལྟར་གཅིག་ཏུ་དམ་པའི་ཆོས་ཀྱི་རོར་གྱུར་པའི་ཚིག་འདི་དག་རྣམས་ཐོས་ནས། བདུད་ཀྱི་རིགས་ཀྱི་བག་མེད་པ་དེ་འདི་སྙམ་དུ་སེམས་ཏེ། ཇི་ལྟར་རྣམ་གྲངས་འགའ་ཞིག་གི་སྒོ་ནས་ཀྱང་བདག་གིས་འཐབ་བྲལ་བ་རྣམས་ཀྱི་བདག་པོ་འདི་དམ་པའི་ཆོས་འདུལ་བ་དེ་དག་ལས་གཡོ་བར་བྱ་བར་མི་ནུས་ཏེ། དེ་ལྟར་དམ་པའི་ཆོས་ལ་བློ་ཡོངས་སུ་མཐར་ཐུག་པ་ཡིན་ནོ། །དེ་ལྟར་རྟོགས་ནས་བག་མེད་པ་སྐྱེད་པ་མཁའ་ལ་འགྲོ་བར་བྱེད་དེ། ཇི་ལྟར་མུ་སུ་ལུན་དྷ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་ཡིན་པས་བདག་ཅག་གི་ཆོས་ཀྱི་ལམ་ལ་བདག་ཅག་རྣམས་ཀྱིས་གོམ་པ་བསྒུལ་བར་ཡང་མི་ནུས་སོ། །དེ་ནས་ཐམས་ཅད་ཀྱང་ཡིད་གཅིག་ཏུ་གྱུར་ཅིང་ཕ་རོལ་གནོན་པའི་སྟོབས་ཆེན་པོ་དང་ཡིད་ལ་སྨོན་པ་དང་{{page:{number:1776,folio:35b,volume:71}}}གཟི་བརྗིད་རྣམས་ཉེ་བར་བཅོམ་པར་གྱུར་ཏོ། །ཡིད་ཀྱི་རྒྱལ་སྲིད་ཕབ་པར་བྱས་པ་དང་། ནམ་མཁའི་དཀྱིལ་དུ་འཕགས་ནས་དེ་མྱུར་དུ་འགྲོ་བ་ཡིན་པས་དུས་མི་རིང་བ་དང་། གང་ན་གཞན་འཕྲུལ་དབང་བྱེད་ན་འདོད་པའི་ཁམས་པ་རྣམས་ཀྱི་དབང་ཕྱུག་བདུད་སྡིག་ཅན་ཡོད་པ་དེར་ཐམས་ཅད་ཀྱིས་ཕྱིན་ནོ། །དེ་ནས་བདུད་ཀྱིས་དེ་དག་ལ་འདི་སྐད་ཅེས་བརྗོད་དེ། བདུད་རྣམས་བྱ་བ་འགའ་ཞིག་བྱས་སམ། ཡིད་ལ་རེ་བ་དེ་དག་ཉིད་ཐམས་ཅད་ཡོངས་སུ་རྫོགས་ནས་ངའི་དྲུང་དུ་ཁྱེད་ཀྱིས་སླེབ་པ་ཡིན་ནམ། དེ་ལྟར་ཐོས་ནས་དེས་བདུད་དེའི་དྲུང་དུ་འདི་སྐད་ཅེས་བརྗོད་དེ། ལྷ་ལགས་ཕར་ལ་གནོན་པའི་སྟོབས་རྣམས་ནི་ཇི་ལྟ་བ་བཞིན་དུ་ཉམས་ནས་བདག་ཅག་ལྷའི་རིགས་འདིར་རྗེས་སུ་སླེབ་པར་གྱུར་ཏོ། །འཐབ་བྲལ་གྱི་བདག་པོ་དེ་གོམ་པ་གཅིག་ཀྱང་བསྐྱོད་པར་བདག་ཅག་གིས་བདག་ཅག་ལ་མ་ནུས་ཏེ། དེ་བཞིན་དུ་འདི་དམ་པའི་ཆོས་ལ་ངེས་པར་དགའ་བའི་བློ་དང་ལྡན་པའི་ལྷན་ཅིག་སྤྱོད་པ་དེ་ལ་བདག་ཅག་གིས་ཅི་བྱར་ཡོད། བདུད་སྡིག་ཅན་གྱིས་དེ་ལྟར་ཐོས་པར་གྱུར་ནས་དེ་འདི་སྙམ་དུ་སེམས་ཏེ། གང་བག་མེད་པའི་ལྷ་ཆོས་ཐམས་ཅད་ལ་རབ་ཏུ་ཞུགས་པ་རྣམས་ངས་འདོད་པའི་སྤྱོད་པ་རྣམས་ལ་རབ་ཏུ་དགོད་པར་བྱའོ། །དེ་ལ་ཡང་བག་ཡོད་པ་དེ་དག་རྣམས་ཀྱི་དབང་གིས་འདི་རྣམས་ཉིད་ཐམས་ཅད་ཀྱི་ཕ་རོལ་གནོན་པའི་སྟོབས་རྣམས་ཉེ་བར་བཅོམ་ནས་ངའི་དྲུང་དུ་ཉེ་བར་འོངས་པ་ཡིན་ནོ། །དེ་ནས་འདི་དག་རྣམས་གོ་ནས་འདི་སྐད་ཅེས་བརྗོད་དེ། དུས་འདས་ནས་བྱེད་པའི་ཚིག་རྣམས་ཇི་ལྟར་དུས་གཞན་དུ་བདག་ཅག་གིས་བག་མེད་པར་ནུས་ཀྱི་འཐབ་བྲལ་གྱི་བདག་པོ་མུ་སུ་ལུན་དྷ་དེ་ལ་སོ་སོའི་ཐབས་རྣམས་བདག་གིས་བྱའོ། །དེའི་ཕྱིར་ན་ཁྱེད་མ་རིངས་ཅིག་བདག་ཅག་ཐམས་ཅད་ཀྱིས་དུས་གཞན་ན། ཕྱིར་བཟློག་པར་བྱའོ་ཞེས་དེ་ལྟར་སྡིག་ཅན་དེས་དུས་གཞན་འཕེན་པར་བྱེད་པའི་ཚིག་རྣམས་བརྗོད་ནས་རྣམ་པར་གནས་ཏེ། མཚུངས་པ་མེད་པའི་ལྷ་རྫས་ཀྱི་འདོད་པ་རྣམས་ལ་རབ་ཏུ་ཆགས་པར་གྱུར་པས་བདེ་བར་གནས་སོ། །བག་མེད་པའི་ས་རྣམས་ལས་སླར་ཡང་རབ་ཏུ་སྤེལ་བར་མི་འགྱུར་བའི་{{page:{number:1777,folio:36a,volume:71}}}ཕྱིར་ན་རྣམ་པ་དུ་མར་རྒྱུ་བའི་ལྷ་རྣམས་དང་། འཐབ་བྲལ་བ་རྣམས་ཀྱི་བདག་པོ་དང་དུས་བཟངས་དེ་དང་སྨྲ་བ་པོའི་ངང་པ་དེ་དག་རྣམས་དང་གཞན་ཉིད་ཀྱང་ཆོས་ཀྱི་གཏམ་རྣམ་པ་དུ་མ་རྣམས་བྱེད་དོ། །དེ་དག་རྣམས་ན་ཇི་ལྟར་བདུད་ཀྱི་རིགས་རྣམས་ཀུན་ནས་བྲལ་བ་དང་དོན་མེད་པ་རྣམས་ཐམས་ཅད་ཀྱི་རྩ་བར་གྱུར་པ་བག་མེད་པ་དེ་ཀུན་ནས་སོང་བས་ན། ལྷ་རྣམས་དང་བྱ་དེ་དག་རྣམས་བྱ་བ་བྱས་པ་བཞིན་དུ་རྣམ་པར་གནས་སོ། །དེ་ནས་དེ་ལྟ་དེ་ལྟར་བརྗོད་ནས་དེ་དག་ལས་ལྷ་གང་དག་རྩེད་མོས་ཡིད་བྲེལ་བར་གྱུར་པ་དེ་དག་རྣམས་ནི་རབ་ཏུ་དགའ་བས་རྩེ་བར་བྱེད་དེ། སྐྱེད་མོས་ཚལ་དང་ཁང་བཟངས་དང་ཀུན་དགའ་ར་བ་དང་ནགས་དང་ཉེ་བའི་ནགས་ཀྱི་ཡུལ་དེ་དག་རྣམས་སུ་ཉེ་བར་སོང་ནས་རྩེ་བར་འགྱུར་རོ། །གང་འཐབ་བྲལ་བ་རྣམས་ཀྱི་བདག་པོ་དེ་དུས་བཟངས་དང་ལྷན་ཅིག་ཏུ་བརྗོད་པ་དང་ལྡན་པའི་ངང་པ་རྣམས་དང་རྒྱུ་བར་བྱེད་དོ། །དེ་ནས་འཐབ་བྲལ་བ་རྣམས་ཀྱི་བདག་པོ་དེ་ལྷ་དེ་དག་རྣམས་མངོན་པར་མཐོང་ནས་དུས་བཟངས་ལ་སྨྲས་པ། ཇི་ལྟར་ཉེ་བར་གནས་པའི་ལྷ་གང་ཡིན་པ་འདི་དག་རྣམས་ནི་རྩེད་མོའི་གཞན་དབང་དུ་སོང་ནས་བག་མེད་པ་ཡིན་པས་བདག་ཅག་ཀྱང་གང་ན་ནགས་དང་ཉེ་བའི་ནགས་རབ་ཏུ་ཞི་བར་ཡོད་པར་འགྲོ་བར་བྱའོ། །དེ་ལྟར་རིག་ནས་ནམ་མཁའི་ཁམས་སུ་འཕགས་པར་གྱུར་ཏོ། །ལྷ་བག་མེད་པར་སྤྱོད་པ་དེ་དག་ཀྱང་འདོད་པའི་ཡོན་ཏན་ལྔ་དང་ཡང་དག་པར་ལྡན་པའི་ནགས་དང་ཉེ་བའི་ནགས་དང་རྫིང་བུ་རྣམས་ལ་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པའི་ལས་ཟད་པར་མ་གྱུར་པ་དེ་སྲིད་དུ་རྩེ་དགའ་བར་བྱེད་དོ། །གང་གི་ཚེ་ཟད་པར་གྱུར་པ་དེའི་ཚེ་རང་གིས་བྱས་པའི་ཟས་བཟང་པོ་རྣམས་ཟོས་ནས་སླར་ཉིད་ཀྱང་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེའོ། །གང་ཡང་མི་རྣམས་དང་སྐལ་བ་འཐུན་པར་གྱུར་པ་མིར་སྐྱེས་པར་གྱུར་ན། དེ་མཆོག་ཏུ་ཕུན་སུམ་ཚོགས་པ་དང་། མཆོག་ཏུ་རྒྱ་ཆེ་བར་ཡང་འགྱུར་ཏེ། རྒྱལ་པོ་རྣམས་སམ་རྒྱལ་པོའི་བློན་པོ་རྣམས་སུ་གྱུར་ནས། སྐྱེ་བོ་ཐམས་ཅད་དགའ་བ་དང་{{page:{number:1778,folio:36b,volume:71}}}མཆོག་ཏུ་སྐྱིད་པ་དང་ལས་དེའི་རྒྱུ་འཐུན་པས་ཡུལ་གྱི་མི་རྣམས་ཐམས་ཅད་བྱམས་པར་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱི་ས་རྣམས་ལ་ཀུན་ཏུ་ལྟ་བར་བྱེད་དོ། །དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་ཇི་ལྟར་ཡོད་པའི་འཐབ་བྲལ་བ་རྣམས་ཀྱི་ལྷའི་ས་གཅིག་ཏུ་དགའ་བ་ཞེས་བྱ་བ་མཐོང་ངོ་། །དེར་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་། དེས་ཐོས་པ་ལས་བྱུང་བའི་ཤེས་རབ་བམ་ལྷའི་མིག་གིས་མཐོང་ན། ཇི་ལྟར་སྐྱེས་བུ་དམ་པ་གང་གིས་བྱ་བར་གྱུར་པའི་དོན་བྱས་པ་ཚུལ་ཁྲིམས་དང་ལྡན་པར་གྱུར་ནས། སྲོག་གཅོད་པ་དང་མ་བྱིན་པར་ལེན་པ་དག་སྤངས་པར་གྱུར་པ་ནི་སྔ་མ་བཞིན་ནོ། །འདོད་པ་ལ་ལོག་པར་གཡེམ་པ་ཡང་མཆོག་ཏུ་སྤང་བར་དཀའ་བ་དང་ཁྱད་པར་དུ་དོར་བར་དཀའ་བ་རྣམས་ཀྱང་རབ་ཏུ་འགོག་པར་བྱེད་པ་ཡིན་ཏེ། ཇི་ལྟར་བྱ་དང་བྱ་དག་ལྷན་ཅིག་ཏུ་སྤྱོད་པར་གྱུར་པ་རྣམས་དང་། རི་མོ་ལ་ཕན་ཚུན་དུ་གྱུར་པ་རྣམས་དང་། དེ་བཞིན་དུ་ཕན་ཚུན་དུ་གྱུར་པ་མཐོང་བ་དེ་དག་རྣམས་ཀྱང་ཡོངས་སུ་སྤོང་བར་བྱེད་དོ། །ཡིད་ཀྱིས་ཀྱང་ཀུན་ཏུ་རྟོག་པར་མི་བྱེད་དོ། །ཉེ་བར་སྒོམ་པར་མི་བྱེད་དེ། འདོད་པ་ལ་ལོག་པར་གཡེམ་པའི་རྣམ་པར་སྨིན་པའི་ཕྱིར་རྒོལ་བ་རྣམས་ཀྱི་འཇིགས་པས་ཐམས་ཅད་ཀྱང་གནས་སྐབས་རྣམས་ཐམས་ཅད་དུ་སྤོང་བར་བྱེད་དོ། །གཞན་དག་རྣམས་བྱེད་པར་གྱུར་པ་ན་ཡང་རབ་ཏུ་འགོག་པར་བྱེད་དོ། །ཆོས་འདུལ་བ་ལ་རབ་ཏུ་འགོད་པར་བྱེད་ཅིང་འདོད་པ་ལ་ལོག་པར་གཡེམ་པའི་ལས་ཀྱི་འབྲས་བུ་རྣམ་པར་སྨིན་པ་རྣམས་སྟོན་པར་བྱེད་དོ། །རྣམ་པ་དུ་མར་ཡང་ལོག་པར་ལྟུང་བར་གྱུར་པའི་ཆོས་རྣམས་སྟོན་པར་བྱེད་དེ། ཇི་ལྟར་འདོད་པ་ལ་ལོག་པར་གཡེམ་པས་ནི་ཐམས་ཅད་དུ་ཡང་མི་འདོད་པ་མི་སྡུག་པ་ཡིད་དུ་མི་འོང་བ་དམྱལ་བ་ཀུན་ནས་འཕེལ་བར་བྱེད་པའི་འབྲས་བུ་རྣམ་པར་སྨིན་པ་ཅན་དུ་འགྱུར་རོ། །དེ་བདག་ཉིད་ཀྱིས་ཀྱང་མི་བྱེད་དོ། །གཞན་དག་རྣམས་བྱེད་པ་ན་ཡང་རབ་ཏུ་འགོག་པར་བྱེད་དོ། །རང་དང་གཞན་ལ་ཕན་པའི་ཡོན་ཏན་ལ་རབ་ཏུ་{{page:{number:1779,folio:37a,volume:71}}}ཞུགས་པར་གྱུར་པ་དགེ་ལེགས་དང་ལྡན་པའི་སེམས་ཅན་དེ་ནི་ལུས་ཞིག་པར་གྱུར་ནས་ཤི་བའི་འོག་ཏུ་བདེ་འགྲོའི་མཐོ་རིས་ཀྱི་འཇིག་རྟེན་ལས་འཐབ་བྲལ་བ་རྣམས་ཀྱི་ས་གཅིག་ཏུ་དགའ་བ་ལ་སྐྱེ་བར་འགྱུར་རོ། །དེར་སྐྱེས་པ་ན་ཡང་འདིས་ལེགས་པར་བྱས་པའི་ལས་ཀྱི་མཐའ་རྣམས་ལ་སྤྱད་པས། བདེ་བ་རྒྱ་ཆེན་པོ་ལ་སོགས་པ་བདེ་བ་དུ་མ་རབ་ཏུ་འཕེལ་བར་གྱུར་པའི་ས་དེར་སྐྱེས་པ་རྣམས་ནི་ནགས་དང་ཉེ་བའི་ནགས་རྣམས་ན་ལྷག་པར་གནས་པ། འདོད་པ་རྣམས་ཐམས་ཅད་འདོད་པ་བཞིན་གྱི་ཡོན་ཏན་དང་ལྡན་པའི་བདེ་བ་རྣམས་ལ་ཉེ་བར་ལོངས་སྤྱོད་པས་ནགས་དང་ཉེ་བའི་ནགས་དག་སྟེན་པར་བྱེད་དོ། །དེ་རྒྱུ་བའི་དུས་ན་ནགས་འདི་དག་རྣམས་ཡིན་ཏེ། འདི་ལྟ་སྟེ་འོད་ཟེར་མངོན་པར་དགའ་བ་ཞེས་བྱ་བ་དང་། འབབ་ཆུ་རྣམས་ཀྱིས་མངོན་པར་དགའ་བ་ཞེས་བྱ་བ་དང་། གཞལ་ཡས་ཁང་གི་རི་བོ་ཞེས་བྱ་བ་དང་། རྣམ་པར་བཀྲ་བའི་ཆུའི་པད་མའི་རྫིང་བུ་རྣམས་ཞེས་བྱ་བ་དང་། དྲི་འཐུལ་བ་ཞེས་བྱ་བའོ། །ནགས་དང་ཉེ་བའི་ནགས་དང་རྫིང་བུ་རྣམས་དང་གཞན་དག་ཀྱང་རིར་གྱུར་པ་རྣམས་ཀྱི་ལྷ་རྫས་ཀྱི་ཡོན་ཏན་གྱི་ཕུན་སུམ་ཚོགས་པ་རྣམས་ནི་གྲངས་ཀྱང་མི་དམིགས་སོ། །དེ་ལ་ནགས་གང་དག་དང་མཚོ་གང་དག་ནི་མཆོག་ཏུ་དགའ་བར་གྱུར་པ་ཡིན་ནོ། །གང་དག་ལ་འདི་དག་རྣམས་དགའ་བར་བྱེད་པ་འདི་དག་རྣམས་ནི་བྱིངས་ཆེ་བ་དང་ལྡན་པ་ཡིན་ནོ། །འདི་ལྟ་སྟེ་ནོར་བུའི་སྟེགས་བུ་ཞེས་བྱ་བའི་མཚོ་ན་བྱ་ཕལ་པོ་ཆེ་རྣམས་ཀྱིས་མངོན་པར་དགའ་བ་དང་། རྟག་པར་ཡང་ཤིན་ཏུ་རངས་པའི་ལྷ་རྣམས་ཀྱིས་སྟེན་པར་གྱུར་པ་དོགས་པ་མེད་པར་གྱུར་པས་མཐོང་བར་འགྱུར་བ་ཡིན་ནོ། །མཚོ་དེ་དག་གི་ཉེ་འཁོར་རྣམས་ན་ལྷ་རྫས་ཀྱི་སྒྲ་དང་མདོག་དང་ཚད་དང་མཆོག་ཏུ་ལྡན་པའི་བྱ་དག་གིས་ཡོངས་སུ་གང་བར་གྱུར་པ་དང་། ངོས་གཉི་ག་ན་ཡང་དཔག་བསམ་གྱི་ཤིང་རྣམས་ཀྱིས་ཡོངས་སུ་གང་བར་གྱུར་པ་ཡིན་ནོ། །ཡོན་ཏན་དུ་མ་དང་ལྡན་པ་དེ་དག་རྣམས་ལ་ལེགས་པར་བྱས་པའི་ལས་ཀྱི་མཐའ་ལ་སྤྱོད་པ་ནི་འདོད་པའི་ཡོན་ཏན་ལྔ་རྣམས་ལ་ལྷའི་བུ་མོ་དུ་མ་རྣམས་{{page:{number:1780,folio:37b,volume:71}}}ཀྱིས་ཀྱང་ཡོངས་སུ་བསྐོར་ནས་དགའ་བར་བྱེད་དེ། ལྷ་རྫས་ཀྱི་གཟུགས་དང་ལྡན་པ་རྣམས་དང་དེའི་འདུན་པའི་རྗེས་སུ་འཇུག་པར་བྱེད་པ་དང་། རྟག་ཏུ་རྒྱུན་མི་འཆད་པར་བདེ་བ་ལ་ཆེད་ཆེར་བྱེད་པ་དང་མཆོག་ཏུ་བདེ་བ་ལ་རབ་ཏུ་ཆགས་པ་དང་། ལྷ་རྫས་ཀྱི་བདེ་བ་གཞན་དང་གཞན་རྣམ་པ་དུ་མ་རྣམས་ཀྱིས་དེ་དག་རྣམས་མཚོ་དེར་ལེགས་པར་བསྟེན་ནས་ཕྱིར་ཞིང་ཉིད་ཀྱང་འདོད་པའི་ཡོན་ཏན་ལྔའི་ཉེ་བར་ལོངས་སྤྱད་པ་རྣམས་ཀྱིས་ངོམས་པ་མེད་པས་སྲེད་པའི་ཟུག་རྔུ་རྣམས་ཀྱིས་རབ་ཏུ་འབྲེལ་བར་གྱུར་ནས། སླར་ཡང་རྗེས་སུ་འབྲང་བ་དེ་དག་རྣམས་ཉིད་ཀྱིས་ཡོངས་སུ་བསྐོར་བ་རྣམས་ནོར་བུའི་ཆ་ཤས་རྣམས་ཀྱིས་རྣམ་པར་བཀྲ་བ་ཞེས་བྱ་བའི་མཚོ་དང་པད་མའི་རྫིང་བུ་དག་གིས་ཉེ་བར་མཛེས་པར་བྱས་པའི་རི་དེ་ལ་འཁོད་པར་བྱེད་དེ། སྐྱེད་མོས་ཚལ་གྱི་ལྟད་མོའི་དབང་དུ་བྱས་ནས་ལྷ་རྫས་ཀྱི་བདུད་རྩིའི་པད་མའི་ཡུ་བ་དག་གིས་ཉེ་བར་མཛེས་པར་གྱུར་པ་དང་། ལྷ་རྫས་ཀྱི་གོས་རྣམས་གྱོན་པ་དང་ལྷ་རྫས་ཀྱི་ཡུལ་ལྔ་པོ་རྣམས་སྟེན་པར་བྱེད་པས་ཀྱང་། ནོར་བུའི་ཆ་ཤས་སྣ་ཚོགས་པས་བཀྲ་བ་མཐོང་ན། མཆོག་ཏུ་ཡིད་འཕྲོག་པར་བྱེད་པའི་རི་དེ་ལ་རྩེ་དགའ་བར་འདོད་པས་མཉམ་པར་འཁོད་པར་བྱེད་དོ། །དེ་ནས་དེའི་རྩེ་མོ་གཞན་ལ་རིའི་ཁྲོད་དགའ་བ་ཞེས་བྱ་བ་དེ་ན་དགའ་ལྡན་གྱི་ལྷའི་རིགས་སུ་གྱུར་པའི་ལྷ་གཞན་ལྷ་རྫས་ཀྱི་ཕྲེང་བ་དང་གོས་དང་ལྡན་པ་གསེར་གྱི་རང་བཞིན་རྣམ་པ་དུ་མར་དགའ་བའི་ནགས་སུ་བརྒྱ་ཕྲག་དང་དེ་ནས་སྟོང་ཕྲག་དང་ཐམས་ཅད་ཉིད་བབས་ནས་རྩེད་མོའི་མཆོག་རྣམས་བྱེད་དོ། །ལྷ་དེ་དག་རྣམས་མངོན་པར་མཐོང་བར་གྱུར་ནས་ལྷ་གསར་དུ་སྐྱེས་པ་དེ་ལྷན་ཅིག་སྤྱོད་པ་རྣམས་ལ་བརྗོད་པ། ཇི་ལྟར་གང་དག་ལྷན་ཅིག་སྤྱོད་པ་རྣམས་ཀྱིས་ཡོངས་སུ་བསྐོར་ནས་རྩེ་ཞིང་འགྲོ་བར་འགྱུར་བའི་ལྷ་དེ་དག་རྣམས་དང་། མ་ཐང་ཡང་གང་བདག་ཀྱང་དེ་དག་དང་ཉེ་བར་གྱུར་མོད། དེ་ནས་དེ་དག་རྣམས་ཐམས་ཅད་ཀྱིས་ཀྱང་དེའི་དྲུང་ནས་ཚིག་དེ་ཉེ་བར་ཐོས་ནས་འདི་སྐད་ཅེས་བརྗོད་དོ། །ལྷ་དེ་ཇི་ལྟར་མངོན་པར་འདོད་པར་གྱུར་པ་དེ་ལྟར་བདག་ཅག་རྣམས་ཀྱིས་དེ་བཞིན་དུ་བྱའོ། །དེ་ནས་དེ་ལྟར་རིག་ནས་ལྷ་གསར་{{page:{number:1781,folio:38a,volume:71}}}དུ་སྐྱེས་པ་དེ་ལྷན་ཅིག་སྤྱོད་པར་བྱེད་པ་རྣམས་ཀྱིས་ཡོངས་སུ་བསྐོར་ནས། ལྷ་རྫས་ཀྱི་རྔ་སྐད་ཡན་ལག་ལྔ་དང་ལྡན་པ་རྣམས་ཉེ་བར་བསྒྲགས་པར་གྱུར་པས། གང་ན་ལྷ་དེ་དག་རྣམས་ཡོད་པ་དེ་དང་ཉེ་བར་གྱུར་ཏོ། །དེ་ནས་ཕན་ཚུན་དུ་འདྲེས་པར་གྱུར་པའི་ལྷ་དེ་དག་རྣམས་ཕན་ཚུན་དུ་རྣམ་པར་འདྲེས་པས་རབ་ཏུ་ཆགས་པར་གྱུར་པའི་སྙིང་ངོམས་པ་མེད་པ་རྣམས་ལ། རིའི་གཙུག་ན་ནོར་བུ་ཞེས་བྱ་བའི་བྱས་ཚིགས་སུ་བཅད་པའི་དབྱངས་བརྗོད་པ། ཇི་ལྟར། ལས་ཀྱི་སྙིང་པོའི་འཇིག་རྟེན་དང་། །ལྷ་ནི་ལས་ཀྱི་སྙིང་པོ་ཅན། །འདུས་བྱས་ལྷ་ཡི་འཇིག་རྟེན་པ། །ལས་ཟད་ནས་ནི་ལྟུང་བ་ཡིན། །འཐུན་པར་འགྲོགས་པའི་འཇིག་རྟེན་ནི། །འབྲལ་བས་རྟག་ཏུ་འཐུན་པ་མིན། །འདུས་པའི་མཐའ་ནི་འབྲལ་བ་ཡིན། །དེ་བཞིན་གཤེགས་ཀྱིས་ཆོས་ཉིད་འདི། །བདེ་ལ་ཀུན་ཏུ་ཆགས་པའི་ཡིད། །ཡུལ་གྱིས་བདག་ཉིད་བསླུས་པ་ཡིན། །ཡིད་ཤུགས་དང་མཚུངས་རྣམས་ཀྱི་ནི། །ལྷ་རྣམས་ཚེ་ནི་ཟད་པར་འགྱུར། །རྒ་དང་ན་དང་སྨད་པ་དང་། །འབྲལ་བས་ལུས་ཅན་ཐམས་ཅད་ལ། །འབྱུང་བ་ཡང་ནི་ཀུན་རྨོངས་པས། །ཡུལ་གྱིས་ཁྲིད་ནས་རིག་པ་མིན། །རྒ་བའི་ཆད་པ་སྔུན་བསར་ནས། །འཆི་བདག་འདིས་ནི་ཀུན་ཏུ་སྲེག །ནད་ཀྱི་དཔུང་གིས་འདི་རྣམས་འབྲལ། །བློ་གྲོས་མེད་པས་མཐོང་བའང་མིན། །དྲུག་གིས་འཇིག་རྟེན་རྣམ་པར་འཇོམས། །ཕྱུགས་བཞིན་དུ་ཡང་འཇོམས་པར་བྱེད། །གོལ་བའི་ལམ་དུ་ཞུགས་པ་ནི། །འཁྲི་ཤིང་བཞིན་དུ་ཡོངས་སུ་བསྐོར། །གང་འདིའི་བློ་ནི་རྟག་པར་ཡང་། །རྒྱུ་དང་འབྲས་ལ་ལེགས་པར་གནས། །དེ་ནི་རྒྱུ་འབྲས་ལེགས་ལྟ་བས། །ཕྱི་ནས་གདུང་བས་མི་འཇོམས་སོ། །ཡུལ་རྣམས་ཀྱིས་ནི་འཇོམས་མིན་ཏེ། །དྲང་པོར་ལྟ་བ་བརྐམ་ཆགས་མེད། །དེས་ནི་ཤིན་ཏུ་མི་བཟད་པའི། །དགའ་བའི་ཡུལ་ཀུན་མྱུར་དུ་འདོར། །སྐྱོན་ལས་རྣམ་གྲོལ་ངམ་གྲོག་དང་། །དྲི་མའི་འཇིགས་པ་ལས་རྣམ་གྲོལ། །བག་མེད་མེ་གང་དེས་རྟོགས་ནས། །ཐམས་ཅད་དུ་ནི་{{page:{number:1782,folio:38b,volume:71}}}ཡོངས་སུ་སྤངས། །འཇིགས་པ་ལྔ་པོ་འདི་ཡིས་གང་། །དང་པོར་འཇིག་རྟེན་འདི་གསོད་པ། །རྒ་དང་ན་དང་འཆི་བ་དང་། །རྣམ་པར་འབྲལ་དང་གང་གི་ལས། །དེ་ལྟར་རི་གཙུག་ན་ནོར་བུ་ཞེས་བྱ་བའི་བྱ་ནི་རྣམ་པར་བཀྲ་བ། གཙང་བ་དག་གི་རྨ་བྱའི་རྒྱལ་པོ་བྱང་ཆུབ་སེམས་དཔའི་ལྷན་ཅིག་ཏུ་སྤྱོད་པ་དང་གཉི་གའི་ཡང་སྨོན་ལམ་གྱི་དབང་གིས་རྨ་བྱའི་སྐྱེ་གནས་སུ་སྐྱེས་པར་གྱུར་པ་ཡིན་ནོ། །དེ་དག་ཀྱང་རྨ་བྱ་རྣམས་དང་འཐབ་བྲལ་གྱི་ལྷ་རྣམས་ལ་བག་མེད་པ་དང་བྲལ་བར་བྱ་བའི་དོན་དུ་ཆོས་སྟོན་པར་བྱེད་དོ། །དེ་ནས་ལྷ་དེས་སྔ་ན་མེད་པའི་ལྷ་དེ་དག་མངོན་པར་མཐོང་བར་གྱུར་པས། སླར་ཉིད་ཀྱང་ཆེས་མཆོག་ཏུ་དགའ་བར་གྱུར་པའི་ཡིད་ཀྱིས་ལེགས་པར་བཤད་པ་དེ་དག་རྣམས་ལ་བརྩི་བགྲང་མ་བྱས་པར་བག་མེད་པའི་དབང་གིས། རབ་ཏུ་རྩེ་བར་བྱེད་པ་དང་གར་བྱེད་པ་དང་རྒོད་པར་ཡང་བྱེད་ཅིང་རྔ་སྐད་ཡན་ལག་ལྔ་དང་ལྡན་པ་རྣམས་ཀྱིས་རྣམ་པ་དུ་མར་དགའ་བར་བྱེད་དེ། དཔེ་མེད་པའི་ནགས་དང་ཉེ་བའི་ནགས་རྣམས་དང་རི་དང་རིའི་ལྗོངས་རིན་པོ་ཆེ་ཀུན་ཏུ་འབར་བའི་འོད་ཟེར་གསལ་བར་སྣང་བ་རྣམས་དང་དཔག་བསམ་གྱི་ཤིང་གི་ནགས་རྣམས་དང་ལྡན་པ་རྣམས་དང་དགའ་བའི་བྱ་དང་ལྡན་པ་རྣམས་དང་རིའི་ཆུ་ཀླུང་བརྒྱ་ཕྲག་དང་ལྡན་པ་རྣམས་དང་པད་མའི་ནགས་དང་ལྡན་པ་རྣམས་ལ་ལྷན་ཅིག་སྤྱོད་པ་རྣམས་དང་བཅས་ཤིང་འདོད་པ་རྣམས་ཐམས་ཅད་ཕུན་སུམ་ཚོགས་པ་ལྷ་རྫས་ཀྱི་བདེ་བ་རྣམས་དང་ལྡན་པས་རྣམ་པ་དུ་མར་ལྷ་རྣམས་རྩེ་དགའ་བར་བྱེད་དོ། །དེ་ལྟར་རྩེ་བར་གྱུར་པའི་ལྷ་དེ་རྣམས་རིམ་གྱིས་ནོར་བུའི་ཆ་ཤས་རྣམ་པར་བཀྲ་བ་ཞེས་བྱ་བའི་རི་དེ་ལ་འཁོད་དོ། །རི་དེ་ལ་ཡང་དཔག་བསམ་གྱི་ཤིང་གི་ནགས་རིན་པོ་ཆེ་བདུན་གྱི་རང་བཞིན་གྱི་ཤིང་རྣམས་ཀྱིས་ཉེ་བར་མཛེས་པར་གྱུར་པ་སྟེ། དཔག་ཚད་ལྔ་བརྒྱ་ཡོད་པ་ཡིན་ནོ། །ནགས་ཆེན་པོ་དེ་ནི་ཤིན་ཏུ་བཀྲ་བས་རྣམ་པར་བཀྲ་བར་གྱུར་པའི་རྨ་བྱའི་རྒྱལ་པོ་རབ་ཏུ་གནས་པས། བག་མེད་པ་དང་བྲལ་བར་བྱ་བའི་དོན་དུ་ལྷ་རྣམས་ལ་ཆོས་སྟོན་པར་བྱེད་དོ། །ལྷ་རྣམས་ཀྱང་ཆོས་ལ་རྗེས་སུ་འཇུག་པར་བྱ་བའི་དོན་དུ་ཡང་སྟོན་པར་{{page:{number:1783,folio:39a,volume:71}}}ཆེད་ཆེར་བྱེད་དོ། །ནགས་དང་ཉེ་བའི་ནགས་རྣམས་དང་པད་མའི་རྫིང་བུ་རྣམ་པ་སྣ་ཚོགས་པ་རྣམས་དང་ཆུ་ཀླུང་དང་འབབ་ཆུ་རྣམ་པ་སྣ་ཚོགས་པ་རྣམས་དང་རིན་པོ་ཆེའི་ཁམས་རྣམས་དང་ལྡན་པའི་རིའི་རྩེ་མོ་རྣམ་པར་བཀྲ་བ་རྣམས་དང་། བྱ་བརྒྱ་སྟོང་ཕྲག་ངོས་ན་སྒྲ་ཀུན་ཏུ་སྒྲོགས་པས་དགའ་བར་གྱུར་པ་རྣམས་དང་ལྷའི་ཚོགས་རྣམས་ཀྱིས་ཉེ་བར་མཛེས་པ་དང་ལྷ་མོའི་ཚོགས་རྣམས་ཀྱིས་རྣམ་པ་སྣ་ཚོགས་པར་ཆེས་དགའ་བར་གྱུར་པ་ལ་ལྷ་དེ་དག་ཕན་ཚུན་གྲོགས་སུ་གྱུར་པས་དགའ་བར་བྱེད་དོ། །རྣམ་པ་སྣ་ཚོགས་པའི་འདོད་པའི་བདེ་བའི་རྒྱགས་པས་མྱོས་པ་དང་། རང་གིས་བྱས་པའི་ལས་ཀྱི་འབྲས་བུ་རྣམས་ལ་ལོངས་སྤྱོད་པས་ཐམས་ཅད་ཉིད་དགའ་བར་བྱེད་པ་དང་རྣམ་པ་དུ་མ་དང་རྣམ་པར་རྟོག་པ་དུ་མས་ཀྱང་ལྷ་རྫས་ཀྱི་དཔེ་མེད་པ་རྣམས་ལ་རྩེད་མོ་དག་ཀྱང་རྩེ་བར་བྱེད་དོ། །དེ་ནས་ལྷ་དེ་དག་རྣམས་ཀྱིས་བག་མེད་པའི་བདེ་བ་དེ་དག་ཉེ་བར་རྙེད་ནས། ནོར་བུའི་ཆ་ཤས་རྣམ་པར་བཀྲ་བའི་རི་དེ་ནས་དགའ་བས་རྩེ་བར་འགྱུར་བ་རྣམས་ལ། རྨ་བྱའི་རྒྱལ་པོ་དེས་ཚིགས་སུ་བཅད་པའི་དབྱངས་བསྙད་པ། ཇི་ལྟར། གཟུགས་ལ་སོགས་པའི་ཡུལ་རྣམས་ཀྱིས། །ཚིམ་པར་མ་གྱུར་འགྱུར་བ་མིན། །སོལ་མེའི་མེ་ཡིས་བསྲེགས་པ་རྣམས། །སླར་ཡང་ཡུལ་ལ་འདོད་པ་རྣམས། །ཡང་དང་ཡང་དུ་ལྷའི་འཇིག་རྟེན། །འཆི་འཕོ་དང་ནི་སྐྱེ་བར་འགྱུར། །ལས་ཀྱི་ཉ་རྒྱས་བཟུང་ནས་ནི། །སླར་ཡང་དམྱལ་བར་འགྲོ་བ་ཡིན། །དམྱལ་དང་ཡི་དགས་དུད་འགྲོ་ནི། །སྡུག་བསྔལ་མང་གནས་སྐལ་བ་ཅན། །རྒྱུ་དང་འབྲས་ཀྱི་སྐལ་ལྡན་པས། །སེམས་ཅན་འགྲོ་བ་ལྔ་ན་འཁྱམ། །ལུས་ཅན་རྣམས་ཀྱི་ལས་རྣམས་ནི། །སྣ་ཚོགས་མང་པོ་འདིར་བྱས་ནས། །འབྲས་བུ་སྣ་ཚོགས་དེ་དག་ཉིད། །དུ་མའི་སྒོ་ནས་ལྷ་རྣམས་སྤྱོད། །བྱུང་ཞིང་འཛད་པའི་ཆོས་ཅན་ནི། །ཟད་ནས་ཀྱང་ནི་རྟག་ཏུ་ལྟུང་། །དེ་ཉིད་བཞིན་དུ་མཁས་པ་ཡིས། །ལྷ་རྣམས་ཀྱི་ནི་འཆི་འཕོ་མཐོང་། །འཆི་བདག་འདི་ནི་ཀུན་འབྱུང་བས། །མི་རྣམས་གསོན་པའི་བར་ཆད་བྱེད། །ཐམས་ཅད་ཡུལ་གྱིས་བག་མེད་{{page:{number:1784,folio:39b,volume:71}}}པས། །རྨོངས་པ་ཡིས་ཀྱང་རིག་པ་མིན། །བདག་ཉིད་ཚོལ་བར་བྱེད་པའི་ངག །དུ་མ་རྗེས་སུ་བསྔགས་པར་འགྱུར། །ལྷ་རྣམས་བདེ་བས་རྨོངས་པ་ཡིས། །འདོད་པ་རྣམས་ནི་རྣམ་མི་སྤོང་། །ཆོས་ལྡན་དགེ་བའི་ངག་གིས་ནི། །འདི་དང་ཕྱི་མར་བདེ་བ་འབྱུང་། །རྨོངས་དག་གང་ཞིག་མི་འཛིན་པ། །དེ་ནི་ཕྱི་ནས་གདུང་བར་འགྱུར། །མང་པོར་རྗེས་སུ་གདམས་གྱུར་པའི། །དེ་ཉིད་དོན་ནི་གསལ་བྱེད་པ། །བག་མེད་པས་ཕྲོགས་ལྷ་ཡིས་ནི། །གང་ཕན་པ་ནི་མི་རྟོགས་སོ། །སྲོག་གི་བར་ཆད་བྱེད་པའི་དགྲ། །བསྲན་པར་མི་བཟོད་སྟོབས་པོ་ཆེ། །འགོར་བ་མེད་པར་ཤུགས་པོ་ཆེ། །འདིར་ནི་འཆི་བདག་ཁྱེད་ལ་འབྱུང་། །ལྷ་ཀླུ་དྲི་ཟ་ཤ་ཟ་དང་། །ལྟོ་འཕྱེ་དང་ནི་སྲིན་པོས་ཀྱང་། །དེ་ཡི་སྟོབས་ནི་གཞིག་ནུས་པའི། །དེ་སྟོབས་རྣམ་པ་དེ་འདྲ་མེད། །སྟོབས་དང་སྟོབས་མེད་རྣམ་པར་ཤེས། །ལས་རྣམས་དེ་ཉིད་མཐོང་བ་པོ། །སྡིག་པའི་ཆོས་ཀྱིས་མི་གོས་ཤིང་། །དེ་ནི་ངན་འགྲོར་འགྲོ་མི་འགྱུར། །དགེ་བ་གྱིས་དང་མི་དགེའི་དུག །དེ་ནི་སྤངས་པ་ཉིད་དུ་ཡང་། །བྱས་ན་འདི་ཡི་ཚེ་ལ་ནི། །སྡུག་བསྔལ་རྗེས་སུ་རྒྱུགས་པ་མིན། །ཆོས་རྗེས་འབྲང་དང་དད་པ་ནི། །བརྩོན་འགྲུས་ཀྱིས་ནི་ཡོངས་སུ་སྤེལ། །ཐེག་ཆེན་སྟོབས་ལ་བརྩོན་དང་ལྡན། །མ་བཞིན་དུ་ནི་ཕན་པར་བྱེད། །དེ་ནི་སྐྱེས་བུ་ཐམས་ཅད་ཀྱིས། །འགྲོ་བ་ལྔར་ནི་དབུགས་འབྱིན་འགྱུར། །དེ་ལ་ཕ་དང་མ་མེད་པར། །འགྲོ་ཞིང་རྗེས་སུ་འགྲོ་བ་མིན། །ཆོས་རྗེས་འབྲང་དང་དད་པ་ཅན། །ཇི་ལྟར་བདེ་བ་འབྱུང་བར་འགྲོ། །ངན་སོང་ལས་ནི་ཀུན་འཛིན་པའི། །སྡུག་བསྔལ་སྟོབས་ནི་ཆེ་བ་ཡི། །མུན་པའི་དེ་ཡང་མར་མེར་རུང་། །ནད་པ་རྣམས་ཀྱི་འདི་ནི་སྨན། །དམུས་ལོང་རྣམས་ཀྱི་མིག་གྱུར་དང་། །དེ་ནི་དབུལ་པོའི་ནོར་ཆེན་ཡིན། །སྲིད་པའི་ཆུ་བོས་ཁྱེར་རྣམས་ཀྱི། །རྒྱལ་བར་གྱུར་པའི་བདེ་བ་འཁྱེར། །བག་མེད་རྒྱགས་པས་རྒྱགས་རྣམས་ཀྱི། །དེ་ནི་བག་མེད་འཇོམས་པ་པོ། །འཆི་བདག་དུས་ནི་ཉེར་བྱུང་ལ། །སྲིད་པའི་ཆུ་བོ་འཇོམས་བྱེད་དེ། །གང་ཡང་གོ་འཕང་ཞི་གང་དེ། །{{page:{number:1785,folio:40a,volume:71}}}སྔོན་གྱི་ཐུབ་པས་རྣམ་འཛིན་པ། །ཡང་དག་ལྟ་བས་སྔོན་འགྲོ་བ། །དེ་ནི་ངལ་བ་མེད་པར་འཐོབ། །བག་ཡོད་དེ་བཞིན་དད་པ་དང་། །བརྩོན་འགྲུས་རྩོམ་པ་དེ་བཞིན་འཛིན། །ཡེ་ཤེས་གོམས་པ་དམ་པ་བསྟན། །ཐར་པ་ཡི་ནི་སྐྱེ་མཆེད་དྲུག །སྦྱིན་དང་ཚུལ་ཁྲིམས་དུལ་དང་བཟོད། །བྱམས་པར་གྱུར་པས་འཚེ་བ་མེད། །སྙིང་རྗེ་དགའ་བ་བཏང་སྙོམས་ནི། །ཞི་བ་ལེགས་འཐོབ་རྒྱུ་རྣམས་ཡིན། །རྩབ་ཧྲལ་ཅན་དང་སྡིག་ལ་འདྲེ། །ཁྲོན་མ་དེ་བཞིན་མིན་པའི་ཚིག །ལོག་ལྟ་དང་ནི་བག་མེད་ཀྱང་། །དམྱལ་བའི་རྒྱུ་ཡི་རྩེ་མོ་རྣམས། །སེར་སྣ་དང་ནི་ཕྲག་དོག་ངག་རྩུབ་བག་མེད་པ། །བསྟེན་པ་ལ་ནི་མངོན་པར་དགའ་དང་མི་དགེ་དང་། །སེམས་ཅན་འཚེ་ལ་མངོན་པར་དགའ་བའི་ཡིད་དང་ནི། །འདི་དག་ཡི་དགས་ལམ་དུ་འཕགས་པ་དག་གིས་གསུངས། །བློ་གྲོས་བླུན་པོ་དང་ནི་རྨོངས་པ་སྟེན་པ་དང་། །དམ་པའི་ཆོས་ལ་སྨོད་དང་འཁྲིག་པ་ལ་ཡང་དགའ། །ཟས་ལ་ཆགས་པ་དང་ནི་གཉིད་ལ་ཕལ་ཆེ་བ། །དུད་འགྲོ་རྣམས་སུ་སྐྱེ་བའི་རྒྱུ་རྣམས་ཡིན་པར་སྨྲ། །ལུས་དང་ངག་དང་ཡིད་རྣམས་ཀྱིས། །མི་དགེ་རྣམ་པ་གསུམ་ཆེར་བྱས། །སྐྱེས་བུ་བློ་གྲོས་དམན་པ་ནི། །དམྱལ་བར་སྐྱེ་བར་འགྱུར་བ་ཡིན། །རྒྱུ་རྣམས་ཅི་འདྲ་བ་ཡི་ནི། །འབྲས་བུ་དེ་དང་འདྲ་བ་མཐོང་། །འབྲུ་འབྲས་འབྲུ་དང་འདྲ་བ་གང་། །དེ་མེད་པར་ཡང་འབྱུང་མ་ཡིན། །འཁོར་བར་སྡུག་བསྔལ་རྒྱུ་མང་པོ། །མང་པོ་ལེགས་པར་མཐོང་བ་ཡིན། །དེ་ལྟ་ན་ཡང་དེས་རྨོངས་པས། །ལྷ་རྣམས་ཀྱིས་ནི་མི་གོའོ། །དང་པོ་བག་མེད་བདེ་དང་ལྡན། །ཕྱི་ནས་སྡུག་བསྔལ་ལྡན་པར་འགྱུར། །ཕྱིས་གང་སྡུག་བསྔལ་རྒྱུར་གྱུར་པ། །དེ་ནི་མཁས་པས་སྤོང་བར་བྱེད། །ཇི་སྲིད་མྱ་ངན་འདས་མི་གཞོལ། །དེ་སྲིད་བདེ་བ་ཐོབ་མི་འགྱུར། །རྣམ་གྲོལ་སྐྱེས་བུ་ཐམས་ཅད་ནི། །རྟག་ཏུ་བདེ་དང་ལྡན་པར་འགྱུར། །བདེ་གང་བརྟེན་པར་མིན་པ་དང་། །དེ་ནི་བདེ་བར་རབ་མ་བསྒྲགས། །གང་ཡང་བརྟན་པ་དེ་ལ་ནི། །དེ་འདི་བདེ་བ་ཞེས་བརྗོད་དོ། །གོང་ནས་གོང་དུ་ལེགས་འབྲེལ་བའི། །{{page:{number:1786,folio:40b,volume:71}}}ལས་རྣམས་ལེགས་པར་སྟོན་པར་བྱེད། །འབྲས་བུ་རྣམས་ཀྱང་ལེགས་འབྲེལ་བ། །དེ་ནི་གོང་ནས་གོང་ཉིད་དོ། །དེ་ཕྱིར་ལས་འབྲས་གོ་བ་དང་། །བག་མེད་པ་ཡང་རྣམ་པར་སྤོངས། །བདེ་ལེགས་ཀྱི་ནི་བློ་གྱིས་དང་། །དེ་དག་བདེ་བ་བླ་ན་མེད། །དེ་ལྟར་རྨ་བྱ་རྣམས་ཀྱི་མངའ་བདག་དེས་དེ་དག་རྣམས་ལ་བག་མེད་པ་དང་བྲལ་བར་བྱ་བའི་དོན་དུ་རྣམ་པ་དུ་མར་ཆོས་སྟོན་པར་བྱེད་དེ། བརྟན་ཞིང་གསལ་ལ་སྙན་པ་རྒྱ་ཆེ་བའི་སྐད་རྣམ་པ་དེ་ལྟ་བུ་དག་གིས་གང་ལྷ་དེ་དག་རྣམས་ཀྱི་གླུ་དེ་དག་རྣམས་ཐམས་ཅད་ཉེ་བར་བཅོམ་ནས་དགེ་བའི་ཆོས་ཀྱིས་དཔག་ཚད་སྟོང་ཕྲག་ཉི་ཤུར་སྒྲ་དབྱངས་བཟང་པོ་རྣམས་ཀྱིས་ཀུན་ཏུ་བསྒྲགས་སོ། །ཐོས་པའི་བདེ་བ་དང་ཆོས་ཡོངས་སུ་སྨིན་པའི་བདེ་བ་རྣམས་དང་ཡང་ལྡན་པ་ཡིན་ནོ། །དེ་ནས་ལྷ་གང་དག་དགའ་ལྡན་གྱི་ལྷའི་རིས་ནས་འབབ་པར་བྱེད་པ་དེ་དག་རྣམས་ནི་ནམ་མཁའི་དཀྱིལ་ནས་རྒྱུ་བར་འགྱུར་ཏེ། །ཇི་ལྟར་རྒྱལ་ཆེན་རིས་བཞིའི་ལྷ་རྣམས་རྒྱུ་བར་བྱེད་པ་དེ་ལྟར་དེ་དག་རྣམས་ཀྱང་རྒྱུ་བ་ཡིན་ནོ། །གལ་ཏེ་ཤེད་ན་དེ་དག་རྣམས་ཀྱིས་རྣམ་པར་རྟོག་པ་དུ་མར་གྱུར་པའི་དབྱངས་སྙན་པ་དེ་ཐོས་པར་འགྱུར་རོ། །དེ་ནས་ཐོས་པར་གྱུར་པ་དང་ལྷ་ཉིད་སྟོང་ཕྲག་བདུན་ཅུས་ཏེ། དམ་པའི་ཆོས་ལ་གུས་པ་དང་བག་མེད་པ་ཡང་ཤས་ཆུང་བར་གྱུར་པས་གང་ན་འཐབ་བྲལ་རྣམས་ཀྱི་ལྷའི་ས་ཡོད་པའི་གང་ལ་རྨ་བྱའི་རྒྱལ་པོ་རྣམ་པར་བཀྲ་བ་འདིའི་ལེགས་པར་བཀྲ་བ་དང་བཅས་ནས་ཆོས་སྟོན་པར་བྱེད་པར་བབས་པར་གྱུར་ཏོ། །དེ་ནས་དགའ་ལྡན་གྱི་ལྷ་རྣམས་བབས་པར་རིག་ནས་རྨ་བྱའི་རྒྱལ་པོ་དེ་ཆེས་རབ་ཏུ་དགའ་བར་གྱུར་པའི་ཡིད་ཀྱིས་རྗོད་པར་བྱེད་པ་ཇི་ལྟ་བ་བཞིན་དུ་བདེ་བར་འོངས་སམ། ཀྱེ་ཡེ་ཡང་དག་པའི་ལྷ་རྣམས་འདིར་འོངས་པ་རྣམས་ནི་བག་མེད་པ་རྣམས་ཆུང་བས་རྣམ་པར་རྒྱུ་བ་དང་། འདི་དང་ཕ་རོལ་རྗེས་སུ་དཔྱོད་པར་བྱེད་པ་དང་ཆོས་རྣམ་པ་དུ་མ་ཉན་པས་བབས་པར་གྱུར་པ་ཡིན་མོད་ཀྱི། ཁྱེད་རྣམས་ཇི་ལྟ་བར་བདག་ཅག་གི་ཆོས་ཉོན་དང་དེ་བཞིན་དུ་བདག་གིས་བསྟན་པར་བྱའོ། །ཤིས་པ་ཐབས་སུ་{{page:{number:1787,folio:41a,volume:71}}}གྱུར་པ་མྱ་ངན་ལས་འདས་པའི་གྲོང་ཁྱེར་ལེགས་པར་འཐོབ་པར་བྱེད་པ་ཐམས་ཅད་ཀྱིས་སྔར་མ་མཐོང་བ་གང་བདག་སྐྱེ་བ་གཞན་ཞིག་ཏུ་མིར་གྱུར་པ་ན། བཅོམ་ལྡན་འདས་འཁོར་བ་འཇིག་གི་སྤྱན་སྔ་ནས་ཐོས་པ་དེ་སྐྱེ་བ་གཞན་རྗེས་སུ་དྲན་པ་དང་སྨོན་ལམ་གྱི་དབང་གིས་ངས་ད་རུང་དྲན་ཞིང་། གཞན་དག་རྣམས་ལ་ཡང་ཉེ་བར་སྟོན་པར་བྱེད་དོ། །དེ་ནས་དགའ་ལྡན་གྱི་ལྷ་དེ་དག་རྣམས་ཀྱིས་རྨ་བྱའི་རྒྱལ་པོ་དེའི་དྲུང་ནས་ཚིག་དག་ཉེ་བར་ཐོས་ནས་ནམ་མཁའི་དཀྱིལ་ནས་བབས་ཏེ། དམ་པའི་ཆོས་ལ་གུས་པས་ཚིམ་པར་གྱུར་པའི་ཡིད་ཀྱིས་ཐམས་ཅད་ཉིད་ཀྱང་རི་དེའི་རྩེ་མོ་འབབ་ཆུ་དང་རྫིང་བུ་ཕལ་ཆེ་བ་དང་ནགས་དང་ཉེ་བའི་ནགས་རྣམས་ཕུན་སུམ་ཚོགས་པ་དང་པད་མའི་རྫིང་བུ་དང་རིན་པོ་ཆེའི་ཁམས་རྣམས་དང་ཡང་དག་པར་ལྡན་པ་དང་བྱ་བརྒྱ་སྟོང་དུ་མས་རྣམ་པར་རྗོད་པར་བྱེད་པས་མངོན་པར་དགའ་བ་དང་། རིན་པོ་ཆེའི་ཁམས་ཀྱི་འབྱུང་ཁུང་རྣམས་དང་ལྡན་པའི་ནོར་བུའི་ཆ་ཤས་ཀྱིས་རྣམ་པར་བཀྲ་བའི་རིའི་རྩེ་མོ་དེ་ལ་ལྷ་དེ་དག་གིས་རྨ་བྱའི་རྒྱལ་པོ་དེ་ཡོངས་སུ་བསྐོར་ནས་ཀུན་ཏུ་གནས་སོ། །གཟུགས་དང་བརྟན་པ་དང་རྒྱ་ཆེན་པོར་གྱུར་པ་ཕུན་སུམ་ཚོགས་པའི་ངོ་བོ་རྣམས་ཐམས་ཅད་ལས་འདི་ལྷག་པར་གྱུར་པས་འཐབ་བྲལ་གྱི་ལྷ་དེ་དག་གི་དྲུང་ན་ཆེས་ལྷག་པར་གྱུར་པ་ནི། ཇི་ལྟར་འཛམ་བུའི་གླིང་གི་མི་རྣམས་ཀྱི་ཁྱད་པར་གྱིས་འཐབ་བྲལ་བ་རྣམས་ཐབས་ཐམས་ཅད་ཀྱིས་བླ་ལྷག་པ་ཡིན་ནོ། །དེ་བཞིན་དུ་དགའ་ལྡན་གྱི་ལྷ་དེ་དག་རྣམས་འཐབ་བྲལ་བའི་དྲུང་ན་བླ་ལྷག་པར་གྱུར་པ་ཡིན་ནོ། །དེ་ནས་འཐབ་བྲལ་བ་དེ་དག་གིས་དགའ་ལྡན་པ་དེ་དག་རྣམས་མངོན་པར་མཐོང་ནས་གཟུགས་ཀྱི་རྒྱགས་པ་དང་དབང་ཕྱུག་དང་རྒྱ་ཆེན་པོ་ཉེ་བར་བཅོམ་པར་གྱུར་པས། གང་ན་རྨ་བྱའི་མངའ་བདག་ཡོད་པར་གྱུར་པ་དེར་ཉེ་བར་འགྲོའོ། །འགའ་ཞིག་དང་འགའ་ཞིག་ནི་རྩེ་བ་ལ་དགའ་བར་གྱུར་པས་ནགས་དང་ཉེ་བའི་ནགས་དག་ཏུ་ཞུགས་སོ། །ཇི་ལྟར་འཛམ་བུའི་གླིང་གི་མི་རྣམས་ཀྱི་ཁྱད་པར་གྱིས་འཐབ་བྲལ་བ་རྣམས་ཚུལ་ཐམས་ཅད་ཀྱིས་ཁྱད་པར་དུ་འཕགས་པ་ཡིན་ལ། དེ་ལྟར་{{page:{number:1788,folio:41b,volume:71}}}དགའ་ལྡན་གྱི་ལྷ་དེ་དག་རྣམས་འཐབ་བྲལ་བ་དེ་དག་གི་དྲུང་ན་ཡང་བླ་ལྷག་པ་ཡིན་ནོ། །ཁ་ཅིག་ནི་མ་མཐོང་བའི་ཕྱིར་དང་ངོ་མཚར་བར་གྱུར་པའི་ཕྱིར་ཡང་དགའ་ལྡན་གྱི་ལྷ་དེ་དག་རྣམས་ཉིད་ལ་ཀུན་ནས་མངོན་པར་ལྟ་ཞིང་གནས་པར་གྱུར་ཏོ། །ཁ་ཅིག་ནི་སླར་ཉིད་ཀྱང་རིའི་རྩེ་མོ་དེ་དག་ཉིད་ལ་རྩེ་བའི་དོན་དུ་མངོན་པར་འཁོད་པར་བྱེད་དོ། །དེ་ནས་དགའ་ལྡན་པ་དེ་དག་དང་འཐབ་བྲལ་བ་དེ་དག་རྣམས་ཀྱིས་རྨ་བྱའི་རྒྱལ་པོ་དེ་ལ་ཡོངས་སུ་བསྐོར་ནས་དེ་ན་གནས་སོ། །དེ་ནས་བྱང་ཆུབ་སེམས་དཔའ་དེས་དེ་དག་ལ་འདི་སྐད་ཅེས་སྨྲས་སོ། །ལྷ་དག་ཇི་ལྟར་ཆོས་ལ་གུས་པ་ལ་གོམས་པའི་དབང་གིས་ལྷ་དང་མི་རྣམས་ལ་ཕན་པའི་དོན་གང་ཡིན་པ་དང་མཆོག་ཏུ་བདེ་བ་དང་སེམས་ཅན་རྣམས་ཐམས་ཅད་ལ་ཕན་པ་དང་སེམས་ཅན་ཐམས་ཅད་ལྷ་དང་མི་རྣམས་ལ་ཡང་དག་པར་འགོད་པ་ནི་འདི་ལྟ་སྟེ། ཆོས་ཉི་ཤུ་རྩ་གཉིས་པོ་འདི་དག་རྣམས་ཀྱིས་ནི་ལྷ་དང་མི་རྣམས་འཇིག་རྟེན་འདི་དང་ཕ་རོལ་ཏུ་ཡང་ཕན་པ་དང་བདེ་བ་དང་སྡུག་པ་དང་ཡིད་དུ་འོང་བ་གང་ཡིན་པར་འགྱུར་རོ། །ཆོས་ཉི་ཤུ་རྩ་གཉིས་པོ་གང་གིས་བག་མེད་པ་རྣམས་ཀུན་ནས་འདོར་བ་དང་། ཆུད་གསོན་པར་བྱེད་པ་དང་མེད་པར་བྱེད་པ་དང་དེ་དང་བྲལ་བས་ཀྱང་བདེ་བ་མཐའ་ཡས་པར་གྱུར་པ་ལྷ་དང་མི་རྣམས་མྱ་ངན་ལས་འདས་པའི་མཐར་ཐུག་པར་བྱེད་པ་དང་། ཇི་ལྟར་མས་མ་ཡིན་ཞིང་ཕས་ཀྱང་མ་ཡིན་པ་རྣམས་ཆོས་ཀྱིས་དེ་བཞིན་དུ་ཕན་པར་འགྱུར་བ་དེ་དག་གང་ཞེ་ན་འདི་ལྟ་སྟེ། འགྱོད་པ་དང་ངན་སོང་གི་འཇིགས་པ་དང་བཟོད་པ་དང་བརྩོན་འགྲུས་དང་། ཆོས་སྟོན་པ་དང་སྙིང་རྗེ་དང་སེམས་རབ་ཏུ་འདུལ་བ་དང་རབ་ཏུ་རྟེན་པ་དང་ལས་ལ་དད་པ་དང་ལྡན་པ་དང་། གྲགས་པ་མ་ཡིན་པས་འཇིགས་པ་དང་མངོན་པར་ཞེན་པ་མེད་པ་དང་གཅིག་པུར་དགའ་བ་དང་སེམས་རྣམ་པར་མ་གཡེངས་པ་དང་འཆི་བ་རྗེས་སུ་དྲན་པ་དང་གཟུགས་དང་དབང་ཕྱུག་དང་རིགས་དང་ནད་མེད་པའི་རྒྱགས་པ་དང་བྲལ་བ་དང་མི་གནས་པས་ཉེ་བར་བཅོམ་པ་དང་བརྟན་པ་དང་ངག་འཇམ་པོ་དང་། སེམས་ཅན་ཐམས་ཅད་{{page:{number:1789,folio:42a,volume:71}}}ལ་མཉམ་པ་ཉིད་དང་ཆོག་ཤེས་པ་དང་ཡུལ་རྣམས་ལ་འཇིགས་པར་ལྟ་བ་དང་སེམས་ལ་ཡིད་ཆེས་པར་མི་བྱེད་དོ། །དེ་ལ་ཆོས་ཉི་ཤུ་རྩ་གཉིས་པོ་དེ་དག་རྣམས་ཇི་ལྟ་བ་བཞིན་དུ་བརྟེན་པར་གྱུར་པ་ན་ལྷའམ་མི་རྣམས་ཀྱང་རུང་སྟེ་ངན་སོང་གི་ས་རྣམས་ལ་སྐྱེ་བར་མི་འགྱུར་རོ། །མྱ་ངན་ལས་འདས་པར་ཡང་མྱུར་བར་ཐོབ་པར་བྱེད་དོ། །དེ་ལ་ཇི་ལྟར་འགྱོད་པར་བྱེད་པར་བྱ་བ་ཡིན་ཞིང་། ཇི་ལྟར་ན་ཐམས་ཅད་ཀྱང་བདེ་ལེགས་ལ་ལེགས་པར་སྤྱོད་པ་ཡིན་ན། ཡིད་ལ་གཅགས་པ་རྣམས་རྣམ་པ་ཐམས་ཅད་དུ་བྱས་པར་གྱུར་ན་ནི། དགེ་བའི་ཆོས་རྣམས་ཀུན་ནས་འཇོམས་པར་བྱེད་དོ། །དེ་ལ་འདི་ཇི་ལྟར་བྱས་པར་གྱུར་ནས་ཡིན་ན། གལ་ཏེ་ཡང་འདི་ན་གཞན་འགའ་ཞིག་མི་དགེ་བ་རྣམས་ལུས་དང་ངག་དང་ཡིད་ཀྱིས་ཀྱང་བྱེད་པར་གྱུར་པ་ན་ནི། དེས་དགེ་སློང་འདི་སྐྱུག་བྲོ་བར་བལྟ་བར་བྱ་བ་དང་། རྣམ་པར་སྨོད་པར་བྱེད་པ་དང་གང་ཡིད་ལ་གཅགས་པར་གྱུར་པ་བྱེད་པ་དེ་དང་ལྷན་ཅིག་ཏུ་གནས་པར་ཡང་མི་བྱེད་དོ། །དེ་ནས་ཡང་གལ་ཏེ་བདག་ཉིད་ཀྱིས་ཇི་ཞིག་ལྟར་རྐྱེན་གྱི་དབང་གིས་བྱས་པར་གྱུར་ཏམ་སེམས་ལ་ཡང་རྣམ་པར་རྟོག་པ་ཀུན་ཏུ་སྐྱེས་པར་གྱུར་ན། དེ་སྐྱེས་པར་གྱུར་པ་ཙམ་ཉིད་ན་ཡང་རབ་ཏུ་འཇོམས་སོ། །ཕྱིར་ཉིད་ཀྱང་རོ་མྱོང་བར་མི་བྱེད་དོ། །གང་དག་གིས་ཕྲོགས་པར་གྱུར་ན་ཡང་གཞན་དག་གི་དྲུང་དུ་མཐོལ་བར་བྱེད་དོ། །འདི་འབྱུང་བར་མི་འགྱུར་བ་ལ་ཡང་ཀུན་ནས་འབད་པར་བྱེད་ཅིང་སེམས་ཀྱིས་འབད་པར་བྱེད་དོ། །དེ་ཁོ་ན་བཞིན་དུ་ཕྱིར་ཞིང་དང་དེ་དག་ཉིད་ལ་སླར་ཡང་དང་སེམས་རབ་ཏུ་གནས་པར་མི་བྱེད་དོ། །དེས་མི་དགེ་བའི་ཆོས་རྣམ་པར་རྟོག་པ་དེ་དག་རྣམས་དེ་ལྟར་སྨེ་བར་བྱེད་དེ། དཔེར་ན་རྟུག་པ་དང་། ཁྱིའི་རོ་མགུལ་པར་བཅིངས་པའམ་མི་གཙང་བ་རྣམས་འགའ་ཞིག་ཏུ་བཅུག་པར་གྱུར་ན། མི་གཙང་བ་དེ་དག་རྣམས་དང་། ཁྱིའི་རོ་དེ་དག་ལ་ཡང་གཙང་མ་འདོད་པའི་སྐྱེས་བུ་རྣམས་སྐྱུག་ལོག་པར་བྱེད་དོ། །དེ་ལྟར་དགེ་སློང་མི་དགེ་བའི་ཆོས་ཡིད་ལ་བྱེད་པ་ལ་སྐྱུག་བྲོ་བར་བྱེད་དོ། །རྣམ་{{page:{number:1790,folio:42b,volume:71}}}པར་གཤེའོ། །འགྱོད་པར་ཡང་བྱེད་པ་ཡིན་ནོ། །དཔེར་ན་ཡང་སྐྱེས་བུ་གཞན་འགའ་ཞིག་གཙང་མ་འདོད་པ་གཙང་མ་ལ་བསྟེན་པ་གཙང་མ་རྣམས་ལ་སོ་སོར་སྐྱབས་སུ་སོང་བ་དག་བརྒྱ་ལ་ཞིག་ན་བཤང་བ་ཟ་བར་བྱེད་པ་ཡིན་ཏེ། གལ་ཏེ་ཤེད་ན་མི་ཤེས་པས་སམ་བྱིས་པར་གྱུར་པས་གཞན་གྲོགས་པོ་མ་ཡིན་པ་དག་གིས་ཟར་བཅུག་པར་གྱུར་ཀྱང་རུང་སྟེ། དེས་མི་གཙང་བ་དེ་རྣམ་པར་སྨོད་པར་བྱེད་ཅིང་སྨེ་བར་བྱེད་ལ་ཕྱིས་ཀྱང་ཀུན་ནས་ཟ་བར་མི་བྱེད་པར་དེས་ཀྱང་འགྱོད་པར་བྱེད་དོ། །དེ་ཁོ་ན་བཞིན་དུ་དགེ་སློང་ངམ་དེའི་རིགས་ཅན་གཞན་དག་རྣམས་ཀྱང་རུང་སྟེ་གང་འགའ་ཞིག་དགེ་བ་རྗེས་སུ་ཚོལ་བ་རྣམས་ལ་ཅི་ཞིག་ལྟར་མི་དགེ་བའི་ཡིད་ལ་བྱེད་པའི་རྣམ་པར་རྟོག་པ་དག་སྐྱེས་པར་གྱུར་ན་ཡང་རྣམ་པར་སྨོད་པར་བྱེད་དོ། །སྨེ་བར་བྱེད་དོ། །གང་དག་གིས་ཁྲིད་པར་གྱུར་པ་ན་དེ་དག་ན་ཡང་མི་སྐྱེ་བར་བྱ་བའི་དོན་དུ་སེམས་སྐྱེད་པར་བྱེད་ཅིང་དགེ་བ་ལ་ཡང་སྤྱོད་པར་བྱེད་དོ། །འདི་ནི་བག་མེད་པ་རྣམ་པར་འཇོམས་པ་དང་། བག་མེད་པ་རླག་པར་བྱེད་པ་དང་བག་མེད་པ་རྣམས་འཇིག་པར་བྱེད་པའི་ལྷ་དང་མི་རྣམས་ཀྱི་ཆོས་དང་པོ་ཡིན་ནོ། །དེའི་ཕྱིར་སྐྱེས་བུ་དམ་པ་དེ་ཁོ་ན་ཉིད་ཚོལ་བ་རྣམས་དང་། འཁོར་བའི་འཇིགས་པས་འཇིགས་པ་གང་ཡིན་པ་རྣམས་ཀྱིས་འདི་ལྟར་བསླབ་པར་བྱ་སྟེ། མི་དགེ་བའི་རྣམ་པར་རྟོག་པ་ཕྲ་བའི་ཕྲ་བ་ཡིད་ལ་སྐྱེས་པར་གྱུར་ན་ཡང་འགྱོད་པར་བྱའོ། །འདིར་ནི་བག་ཡོད་པར་བྱ་བ་ཡིན་ཏེ། སྐད་ཅིག་ཀྱང་བག་མེད་པར་ནི་མི་བྱའོ། །དེ་ལྟ་བས་ན་མི་དགེ་བའི་ཆོས་རྣམས་ཀྱི་རྩ་བ་གཅིག་པུར་གྱུར་པ་ནི་འདི་ལྟ་སྟེ། རོ་མྱོང་བར་བྱེད་པ་དང་ཡིད་ལ་གཅགས་པར་བྱེད་པ་སྟེ་ཆོས་དང་པོ་ཡིན་ནོ། །ཆོས་གཞན་ཡང་དགེ་བ་ཀུན་ཏུ་འཕེལ་བ་བྱེད་པ་དག་ཡོད་དེ། འདི་ལྟར་ངན་སོང་གིས་འཇིགས་པའོ། །ངན་སོང་གིས་འཇིགས་པ་ཞེས་བྱ་བ་ནི་ཐེག་པ་ཆེན་པོའི་ཆོས་ཡིན་ཏེ། འདིར་ངན་སོང་གིས་འཇིགས་པའི་ལྷ་དང་མི་རྣམས་ཐམས་ཅད་ཀྱི་ཡང་བག་མེད་པ་རྣམས་རླག་པར་བྱེད་པ་དང་། བག་མེད་པ་{{page:{number:1791,folio:43a,volume:71}}}རྣམ་པར་འཇོམས་པར་བྱེད་པ་ཡིན་པས། དགེ་སློང་དག་གམ་དེ་དག་དང་མཚུངས་པར་གྱུར་པ་གཞན་རྣམས་ཀྱང་རུང་སྟེ། ཐབས་མ་ཡིན་པ་ལ་འཇིགས་པ་རྣམས་ནི་མི་དགེ་བ་རྩོམ་པར་མི་བྱེད་དོ། །གཞན་དག་རྣམས་བྱེད་པ་ན་ཡང་རྗེས་སུ་ཡི་རང་བར་མི་བྱེད་དོ། །མི་དགེ་བའི་ལས་འདི་དག་རྣམས་ཀྱིས་ནི་ཇི་ལྟ་བ་བཞིན་དུ་དམྱལ་བ་དང་ཡི་དགས་དང་དུད་འགྲོ་རྣམས་སུ་སེམས་ཅན་རྣམས་སྐྱེ་བ་ཡིན་ནོ་ཞེས་ཤེས་པ་ཡང་ཡིན་པས། བདག་གིས་མི་དགེ་བའི་ཆོས་དེ་བྱ་བ་མ་ཡིན་ཏེ། གང་གི་ཕྱིར་སྡིག་པའི་འབྲས་བུ་དེས་ཀྱང་ཐབས་མ་ཡིན་པ་རྣམས་སུ་ལྟུང་བར་འགྱུར་རོ། །མི་དགེ་བ་ཆུང་ངུ་ཡང་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པའི་རྒྱུ་གང་གིས་སྲོག་ཆགས་རྣམས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །དེའི་ཕྱིར་ན་དགེ་སྦྱོང་དང་བྲམ་ཟེ་དང་གཞན་ཡང་དེའི་རིགས་ཅན་རྣམས་ཀྱིས་འདི་ལྟར་བསླབ་པར་བྱ་སྟེ། ངན་སོང་རྣམས་ཀྱིས་འཇིགས་པ་རྣམས་ཀྱིས་རྟག་ཏུ་ཡང་མི་དགེ་བའི་ཆོས་རྣམས་ལ་འཇིགས་པར་བྱའོ། །གང་གི་ཕྱིར་མི་དགེ་བའི་ལས་མཐའ་དག་གི་འབྲས་བུ་རྣམ་པར་སྨིན་པ་རྣམས་ནི་དམྱལ་བ་དང་ཡི་དགས་དང་དུད་འགྲོ་རྣམས་སུ་ཉེ་བར་ལོངས་སྤྱོད་པར་བྱེད་པ་ཡིན་པས། བག་མེད་པ་རྣམས་བག་མེད་པར་རྒྱུ་བར་བྱེད་པའི་ལྷ་བློ་དམན་པ་རྣམས་ཀྱིས་དེ་ལྟར་ངན་སོང་ལ་འཇིགས་པར་བྱའོ། །ངན་སོང་རྣམས་ལ་འཇིགས་པའི་ཕྱིར་བག་མེད་པ་ཀུན་ཏུ་སྙེན་པར་མི་བྱེད་དོ། །ལུས་དང་ངག་དང་ཡིད་ཀྱི་མི་དགེ་བའི་ལས་རྣམ་པ་གསུམ་པོ་རྣམས་མི་བྱེད་དོ། །དེ་ཉིན་གཅིག་བཞིན་དུ་རྟག་པར་ཡང་དགེ་བ་རྣམས་ནི་བྱེད་པའང་ཡིན་ལ་མི་དགེ་བ་ཡང་སྤོང་བར་བྱེད་དོ། །དེ་དེ་ལྟར་ན་ངན་སོང་གིས་འཇིགས་པ་རྣམས་ཀྱིས་རྣམ་པར་འཇིགས་པ་ཡིན་ནོ། །ཇི་ལྟར་སྐྱེས་བུ་འགའ་ཞིག་རང་གི་སྟོབས་དང་གཞན་གྱི་སྟོབས་རྣམས་ཀྱི་དེ་ཁོ་ན་ཉིད་མཐོང་བ། དུག་དང་གཅན་གཟན་དང་མེ་དང་མཚོན་ཆ་དང་གཡང་ས་དག་དང་སྲོག་གི་བར་ཆད་བྱེད་པར་འགྱུར་བ་རྣམས་ལས་རྣམ་{{page:{number:1792,folio:43b,volume:71}}}པར་གཞིག་པར་བྱེད་པ་ཡིན་ནོ། །དེ་བཞིན་དུ་ཐབས་མ་ཡིན་པ་རྣམས་ཀྱིས་འཇིགས་པའི་ཕྱིར་ནི་འབྱུང་བར་འགྱུར་བའི་ཆོས་རྣམས་ལས་རྣམ་པར་གཞིག་པར་བྱེད་དོ། །རྟག་ཏུ་ཡོངས་སུ་སྤོང་བར་བྱེད་པ་དང་། མི་དགེ་བ་རྣམས་ལས་ཕྲ་མོ་ཙམ་ཡང་མི་བྱེད་དོ། །བག་མེད་པ་དག་ལ་ཡང་མི་སྟེན་ནོ། །དེ་ཡོངས་སུ་སྤངས་པར་གྱུར་པ་ལས་ཀྱང་ལྷ་དང་མི་རྣམས་སུ་ལོངས་སྤྱོད་རྣམས་ལ་རྗེས་སུ་སྤྱད་ཅིང་མྱ་ངན་ལས་འདས་པའི་གྲོང་ཁྱེར་རྗེས་སུ་བཙལ་ནས་འདི་ཡང་མྱ་ངན་ལས་འདས་པར་ཅི་ནས་ཀྱང་འགྲོ་བར་འགྱུར་རོ། །དྲི་མ་མེད་པ་མི་གཡོ་བ་ཟག་པ་མེད་པའི་བདེ་བའི་མཆོག་རྣམས་ཐོབ་པར་བྱེད་དོ། །དེའི་ཕྱིར་ན་རྟག་ཏུ་ཡང་ངན་སོང་གིས་འཇིགས་པར་བྱའོ། །དེ་ལྟར་བྱས་པར་གྱུར་ན་དགེ་སྦྱོང་ངམ་བྲམ་ཟེའམ་དེ་དང་འདྲ་བ་རྣམས་ཀྱང་རུང་སྟེ། གོ་འཕང་གི་མཆོག་ཐོབ་པར་འགྱུར་རོ། །འདི་ལ་ཡང་ཚིགས་སུ་བཅད་པའི་དབྱངས་ཀྱིས་བསྙད་པ། སྐྱེས་བུ་ཐབས་མིན་པས་འཇིགས་པ། །བག་མེད་སྟོབས་ནི་སྤོང་བ་པོ། །དགེ་བ་སྤྱོད་ཅིང་ཡོན་ཏན་ཚོལ། །མྱ་ངན་འདས་པ་རྟོགས་པར་འགྱུར། །གང་ཞིག་ཐབས་མིན་པས་འཇིགས་པ། །དེ་ཡི་སེམས་ནི་རྣལ་དུ་གནས། །མཉམ་པར་བཞག་པའི་སེམས་ཀྱིས་ནི། །བདེ་བ་ནས་ནི་བདེ་བ་འཐོབ། །གང་ལ་ངན་སོང་འཇིགས་པ་མེད། །དེ་ནི་སྡིག་པ་མང་པོ་བྱེད། །དེ་ནི་སྡིག་པའི་མེས་བསྲེགས་ནས། །ཕྱི་ནས་དམྱལ་བ་ཐོབ་པར་འགྱུར། །མེ་སྟག་ཤིན་ཏུ་ཕྲ་བས་ཀྱང་། །ཇི་ལྟར་རུང་བར་སྲེག་པ་ཡིན། །དེ་བཞིན་སྡིག་པ་ཆུང་ངུས་ཀྱང་། །སྡིག་པའི་བློ་མེད་དམྱལ་བར་འགྲོ། །དེ་ཕྱིར་བདེ་བ་འདོད་པ་ཡིས། །ངན་སོང་གིས་ནི་འཇིགས་པར་བྱ། །དེས་ཀྱང་མི་རྣམས་ཀུན་ཏུ་སྐྱོབ། །སྡིག་ལས་བདེ་བ་འབྱུང་བ་མིན། །དེ་ལྟར་ཆོས་གཞན་འདི་བྱ་སྟེ། ལྷ་དང་མི་རྣམས་སམ་དགེ་སྦྱོང་དང་བྲམ་ཟེའམ་དེ་དག་དང་འདྲ་བ་གཞན་རྣམས་ཀྱིས་ཀྱང་རུང་སྟེ་ཆོས་གཞན་པོ་འདི་དག་རྣམས་བྱའོ། །གང་དག་འཇིགས་པར་གྱུར་པ་རྣམས་ནི་དེའི་ཡིད་ལས་སྐྱེས་པར་གྱུར་པའི་སྡིག་{{page:{number:1793,folio:44a,volume:71}}}པ་ཆུང་ངུ་ན་རྣམས་ཀྱང་དུས་དེ་ཉིད་དུ་བཤགས་པར་བྱེད་དོ། །རྗེས་སུ་ཡི་རང་བ་མི་བྱེད་ཅིང་ཕྱིས་ཀྱང་མི་བྱེད་དོ། །སེམས་པར་ཡང་མི་བྱེད་དེ། དེའི་འབྲས་བུ་དམྱལ་བ་དང་ཡི་དགས་དང་དུད་འགྲོའི་སྡུག་བསྔལ་རྣམས་ཡིད་ལ་བྱས་ཤིང་རྟོགས་པ་ཡིན་ནོ། །དེ་ལྟར་ངན་སོང་གིས་འཇིགས་པ་རྣམ་པ་གསུམ་པོ་དེ་དག་རྣམས་བཅུར་ཕྱེ་བས་ནི་མི་དགེ་བ་བཅུའོ། །རྣམ་པར་སྤོང་བར་བྱེད་ཅིང་བྱེད་པ་ཡང་མ་ཡིན་ནོ། །རྗེས་སུ་ཡི་རང་བར་མི་བྱེད་དོ། །དེ་བྱེད་པ་རྣམས་དང་ལྷན་ཅིག་ཏུ་འདྲེ་བར་མི་བྱེད་དོ། །དེ་ནི་སྡིག་པ་རྣམས་ཐམས་ཅད་རྣམ་པར་སྤངས་པའི་སྐྱེས་བུ་དམ་པ་དགེ་བར་སྤྱོད་པ་རྣམ་པར་དག་པར་སྤྱོད་པ་དྲི་མ་མེད་པ་བག་མེད་པ་རྣམ་པར་སྤངས་པ། སྡིག་པ་རྣམས་ཀྱིས་བྱས་པའི་སྲིད་པའི་བརྗེ་བསོར་མི་དགེ་བའི་ལས་རྣམས་ཐམས་ཅད་ནས་སོ་སོར་སྤངས་པ་སྐྱོན་ཐམས་ཅད་ལས་ཡོངས་སུ་གྲོལ་བ་ཡིན་ནོ། །སྐྱོན་ཐམས་ཅད་ལས་ཡོངས་སུ་གྲོལ་བ་རྣམས་དང་། ཉོན་མོངས་པ་རྣམས་ཐམས་ཅད་ལས་རྣམ་པར་གྲོལ་བ་རྣམས་དང་རྣལ་དུ་གནས་པའི་རྣོན་པོ་རྣམས་ནི་སྲིད་པའི་ཆུ་བོའི་ཕ་རོལ་ཏུ་འགྲོ་བར་འགྱུར་རོ། །དེའི་ཕྱིར་འདི་ལྟར་བསླབ་པར་བྱ་སྟེ། རྟག་ཏུ་ངན་སོང་གིས་འཇིགས་པ་རྣམས་གོ་བར་བྱའོ། །ཆོས་གཞན་འདི་ནི་འདོད་པ་སྡུག་པ་ཡིད་དུ་འོང་བ་སེམས་ཅན་རྣམས་ཐམས་ཅད་ཀྱང་མྱ་ངན་ལས་འདས་པའི་མཐར་ཐུག་པར་བྱེད་པ་ཡིན་ནོ། །གཞན་ཡང་བཅོམ་ལྡན་འདས་དེ་ཉིད་ཀྱིས་ལྷ་དང་མི་རྣམས་ལ་ཕན་པ་དང་བདེ་བའི་དོན་དུ་བག་མེད་པ་རབ་ཏུ་གཞོམ་པར་བྱ་བ་དང་། མྱ་ངན་ལས་འདས་པ་ཐོབ་པར་བྱ་བའི་དོན་དུ་ཡང་ཆོས་བསྟན་པ་བདག་མིར་གྱུར་པ་ན་ཐོས་པ་གང་ཡིན་པ་དེ་དག་ངས་དྲན་པ་དང་རྗེས་སུ་འབྲེལ་པ་རྣམས་ལྷ་རྣམས་ལ་བསྟན་པར་བྱ་བའོ། །འདི་ཡང་གང་ཞེ་ན། འདི་ལྟ་སྟེ་བཟོད་པའོ། །བཟོད་པ་ཞེས་བྱ་བའི་ཆོས་རྣམས་ནི་མཆོག་ཏུ་དགེ་བ་དང་། ཤིན་ཏུ་བདེ་ལེགས་སུ་གྱུར་པ་དང་། མཆོག་ཏུ་སངས་རྒྱས་ཀྱིས་བསྔགས་པ་ཡིན་ནོ། །བཟོད་པ་དེ་{{page:{number:1794,folio:44b,volume:71}}}ཡང་རྣམ་པ་གཉིས་ཡིན་ཏེ། གང་ཡང་ཆོས་མཉམ་པ་ཉིད་ཀྱི་ལམ་དུ་འགྲོ་བའི་བསམ་གཏན་པ་རྣམས་ཀྱི་དཀར་པོའི་ཆོས་རྣམས་ལ་ངེས་པར་བསྟེན་པའི་ཕྱིར་ཆོས་ཉིད་ལ་བརྟན་པར་གྱུར་པ་རྣམས་བསམ་གཏན་གྱི་ལམ་གྱི་དགེ་བའི་ཁྱད་པར་གྱིས་ཀྱང་བཟོད་པ་བྱེད་པའི་བཟོད་པ་ནི། དེ་ལྟར་འདིར་ཡང་བྲག་དང་ནགས་དང་ནགས་ཚང་ཚིང་དུ་མ་དང་བཅས་པའི་འཇིག་རྟེན་མ་ལུས་པ་འདི་དག་རྣམས་ས་གཞིའི་སྟེང་ན་གནས་པར་གྱུར་པ་ཡང་བཟོད་པར་བྱེད་དོ། །འབྱིང་བར་ཡང་མི་འགྱུར་རོ། །དེ་བཞིན་དུ་བཟོད་པས་ཀྱང་མྱ་ངན་ལས་འདས་པའི་ཆོས་རྣམས་ཐོབ་པར་བྱེད་པའི་ཆོས་རྣམས་ཐམས་ཅད་ལ་བརྟན་པ་དང་སྙིང་པོ་དང་ཆོས་ཉིད་དང་ཁྱད་པར་དུ་དང་། གཙོ་བོ་དང་དཀར་པོའི་ཆོས་རྣམས་དང་མྱ་ངན་ལས་འདས་པའི་ལམ་ཐོབ་པར་འགྱུར་བ་རྣམས་ཀྱིས་ཀྱང་བཟོད་པར་བྱེད་དོ། །བཟོད་པ་འདི་དག་ཉིད་བརྟན་པ་དང་ལྡན་པའི་ལམ་མདུན་དུ་བསར་བའི་འཇིག་རྟེན་ལས་འདས་པ་ཡིན་པ་གང་གི་ཕྱིར་མྱ་ངན་ལས་འདས་པ་ཐོབ་པར་བྱེད་པ་ཡིན་ནོ། །གཞན་ཡང་བཟོད་པ་གཉིས་པ་ཡོད་དོ། །འདི་ལྟ་སྟེ་གང་འགའ་ཞིག་དགེ་སྦྱོང་ངམ་བྲམ་ཟེའམ་རྣམ་པ་དེ་ལྟ་བུ་གཞན་དག་རྣམས་ཀྱང་ཁྲོ་བ་སྐྱེས་པར་གྱུར་པའི་དུག་འཇོམས་པར་བྱེད་དོ། །ཁྲོ་བའི་འབྲས་བུ་རིག་པར་གྱུར་ནས་ཁྲོ་བ་དེའི་གོ་སྐབས་འབྱེད་པར་མི་བྱེད་དོ། །དེ་ལ་ཁྲོ་བ་ཉིད་སྐྱེས་པར་གྱུར་ན་དེ་སྲིད་དུ་སྐྱེས་བུ་རང་ཉིད་ཀྱི་རྟེན་སྲེག་པར་བྱེད་དོ། །བཞིན་འགྱུར་བར་བྱེད་དོ། །ཁྲག་རྣམས་ངོར་ལྡོག་པར་བྱེད་དོ། །གཞན་ལ་བག་མེད་པ་གོ་བར་བྱེད་དོ། །འཇིག་རྟེན་པ་འཇིགས་པ་སྐྱེད་པར་བྱེད་དོ། །ཡུལ་ལྗོངས་པ་རྣམས་ཐམས་ཅད་དང་ཡང་མི་འཐུན་པ་དང་ཡིད་དུ་མི་འོང་བ་དང་སྨེ་བར་ཡང་བྱེད་པར་འགྱུར་རོ། །ཕྱི་ནས་ལུས་ཞིག་པར་གྱུར་ནས་ཀྱང་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བའོ། །གང་དག་ཁྲོ་བས་ཟིལ་གྱིས་མནན་པའི་སྐྱེས་བུ་རྣམས་ཀུན་ཏུ་སྤྱོད་པར་བྱེད་པ་ལས་བྱ་བ་མ་ཡིན་པ་གཞན་དེ་ནི་ཡོད་པ་མ་ཡིན་ཞིང་བྱེད་པ་ཡང་མ་ཡིན་ནོ། །དེའི་ཕྱིར་ཁྲོ་བ་{{page:{number:1795,folio:45a,volume:71}}}འདི་དག་མེ་བཞིན་དུ་བརྟན་པ་དག་གིས་ཡོངས་སུ་སྤང་བར་གྱིས་ཤིག །ཕན་པ་བྱེད་པའི་སྐྱེས་བུ་དེ་དག་རྣམས་ཀྱིས་ནི་རྣམ་པ་དེ་ལྟར་སྐྱོན་གྱི་འབྲས་བུ་རྣམས་རྟོགས་ནས་རང་ལ་ཕན་པ་དང་གཞན་རྣམས་ལ་ཕན་པ་ལ་རབ་ཏུ་ཞུགས་པས་བཟོད་པ་བྱེད་ཅིང་འཇིལ་བར་བྱེད་དེ། ཇི་ལྟར་སྐྱེས་བུ་འགའ་ཞིག་གི་ཁྱིམ་ལ་མེ་ཤོར་བར་གྱུར་ན་མེ་ཞི་བར་བྱེད་པ་ལྟར། ཡེ་ཤེས་ཀྱི་ཆུ་དག་གིས་བློ་དང་ལྡན་པ་རྣམས་ཁྲོ་བ་ཀུན་ནས་ཞི་བར་བྱེད་པའི་བཟོད་པ་ཕུན་སུམ་ཚོགས་པ་མཆོག་ཏུ་དགེ་བའི་ཡིད་ཅན་དང་། བཟོད་པ་དང་ལྡན་པ་ཁྲོ་བ་རྣམ་པར་སྤངས་པའི་སྐྱེས་བུ་ལ་སྐྱེ་བོ་རྣམས་ཐམས་ཅད་དང་འཐུན་པར་འགྱུར་རོ། །ཡིད་དུ་འོང་བ་དང་མཐོང་ན་དགའ་བར་ཡང་འགྱུར་རོ། །མཆོག་ཏུ་ཡིད་ཆེས་པའི་ས་དང་བཞིན་གྱི་མདངས་རབ་ཏུ་དང་བ་དང་སེམས་རབ་ཏུ་དང་བར་ཡང་འགྱུར་རོ། །སེམས་ཤིན་ཏུ་ལེགས་པར་གནས་པ་དང་མཆོག་ཏུ་དགེ་བའི་བསམ་པ་དང་ལྡན་པར་འགྱུར་རོ། །ལུས་ཀྱི་ཉེས་པ་དང་བྲལ་བ་དང་། ངག་གི་སྐྱོན་དང་བྲལ་བ་དང་། ཡིད་ཀྱི་གདུང་བ་དང་བྲལ་བ་དང་། ངན་འགྲོའི་འཇིགས་པ་དང་བྲལ་བ་དང་། ཞེ་འགྲས་པའི་སྐྱེ་བོ་རྣམས་དང་བྲལ་བ་དང་། དགྲ་རྣམས་དང་བྲལ་བ་དང་། མི་སྙན་པའི་དྲི་མ་རྣམས་དང་བྲལ་བ་དང་། གནོད་སེམས་དང་བྲལ་བ་དང་། སྙིང་ལ་ཀུན་ཏུ་གཅགས་པ་དང་བྲལ་བ་དང་། རྒྱལ་པོའི་ཆད་པའི་འཇིགས་པ་རྣམས་དང་བྲལ་བ་དང་། མ་བསྒྲུངས་པའི་ཚིག་ངན་པ་རྣམས་བརྗོད་པའི་འཇིགས་པ་དང་བྲལ་བ་དང་། ཀུན་ནས་འགྱོད་པའི་འཇིགས་པ་དང་བྲལ་བ་དང་། ཀུན་ནས་བརྗོད་པའི་འཇིགས་པ་དང་བྲལ་བ་དང་། རྙེད་པའི་འཇིགས་པ་དང་བྲལ་བ་དང་། སྡུག་བསྔལ་གྱི་འཇིགས་པ་དང་བྲལ་བ་དང་། རྒྱགས་པའི་འཇིགས་པ་རྣམས་དང་བྲལ་བའི་སྐྱེས་བུ་ཡོན་ཏན་ཐམས་ཅད་དང་ལྡན་པར་འགྱུར་རོ། །འགྲོ་བ་ཐམས་ཅད་དུ་འདི་སྙན་པར་གྲགས་པ་དང་ཡང་མི་འབྲལ་བར་འགྱུར་རོ། །འཇིག་རྟེན་འདི་དང་ཕ་རོལ་གཉིས་ཀར་སོང་བ་ན་ཡང་སྐྱིད་པར་ཡང་འགྱུར་རོ། །{{page:{number:1796,folio:45b,volume:71}}}སྐྱེ་བོ་རྣམས་ཐམས་ཅད་ཀྱི་ཡང་མ་དང་ཕ་དག་ཏུ་རུང་བར་འགྱུར་རོ། །ཀུན་གྱིས་འདྲུལ་འཇུག་བྱ་བར་ཡང་འགྱུར་རོ། །སྐྱེས་བུ་དམ་པ་བཟོད་པ་དང་ལྡན་པར་ཡང་འགྱུར་རོ། །དེའི་ཕྱིར་ཁྲོ་བ་གཞན་འདི་ནི་བཙན་དུག་དང་མཚོན་ཆ་དང་རླུང་ཚུབ་དང་མཚུངས་པའི་ཁྲོ་བ་གང་ཡིན་པ་རྣམས་བཟོད་པས་ཞི་བར་བྱེད་དོ། །མཐོལ་བར་བྱེད་པ་དང་བཟོད་པར་བྱེད་པ་དང་སྡོམ་པར་ཡང་བྱེད་དོ། །བཟོད་པ་དེ་ཡང་སྐྱེས་བུ་དམ་པ་དགེ་བར་འདོད་པ་རྣམས་ཀྱིས་ཡིད་ལ་བྱ་སྟེ། རིན་པོ་ཆེ་བཞིན་དུ་ཡོངས་སུ་སྐྱོངས་ཤིག །དེ་ཡང་ཕ་རོལ་ཁྲོ་བས་རྣམ་པར་བསྲེགས་པ་རྣམས་དང་ཁྲོ་བའི་མུན་པ་ན་ཀུན་ནས་གནས་པ་དེ་དག་རྣམས་ལ། དམ་པའི་ཆོས་ཀྱི་སྒྲོན་མ་རབ་ཏུ་སྦོར་བར་བྱེད་པ་དང་། དམུས་ལོང་རྣམས་ཀྱི་ནི་མིག་ཏུ་གྱུར་པའོ། །དམ་པའི་ཆོས་ཀྱིས་ཕོངས་པ་རྣམས་ལ་ནི་ཆོས་ཀྱི་རྫས་སོ། །ལོག་པའི་ལྟ་བས་དབུལ་བ་རྣམས་ནི་འཇོམས་པར་བྱེད་པ་ཡིན་ནོ། །མ་དང་ཕས་སྤངས་པ་རྣམས་ལ་ནི་མ་དང་ཕར་གྱུར་པ་ཡིན་ནོ། །ཁྲོ་བའི་ཆུར་རབ་ཏུ་བྱིང་བར་གྱུར་པ་རྣམས་ཀྱི་རྐྱལ་བར་གྱུར་པས་རྟག་ཏུ་ཕན་འདོགས་པར་བྱེད་པ་ཡིན་ནོ། །ངན་སོང་དུ་རབ་ཏུ་ལྟུང་བ་རྣམས་ལ་ནི་ལག་པ་བརྐྱང་བས་ཤིན་ཏུ་བརྟན་པོས་ལེགས་པར་འདྲེན་པར་བྱེད་པའོ། །སེམས་ཅན་ཁྲོ་བས་ཟིན་པས་དམྱལ་བའི་མེ་མདག་ཏུ་རབ་ཏུ་ལྷུང་བར་གྱུར་པ་རྣམས་ལ་ནི་ཆུའི་བྱ་བ་བྱེད་པ་ཡིན་ནོ། །ཡི་དགས་ཀྱི་འཇིག་རྟེན་དུ་རབ་ཏུ་རྒྱུགས་པར་གྱུར་པའི་སྐྱེས་བུ་ཕྲག་དོག་དང་ལྡན་པ་རྣམས་བཀྲེས་པ་དང་སྐོམ་པའི་སྡུག་བསྔལ་གྱིས་རྣམ་པར་བཅོམ་པ་རྣམས་ལ་ནི་ཟས་དང་སྐོམ་བཞིན་དུ་བྱེད་པ་ཡིན་ནོ། །དུད་འགྲོའི་འགྲོ་བ་དང་རབ་ཏུ་འབྲེལ་བ་དང་ལྡན་པའི་སེམས་ཅན་རྣམས་ཕན་ཚུན་དུ་གསོད་པར་མངོན་པར་དགའ་བ་རྣམས་ལ་ནི་གསོན་པ་ལེགས་པར་སྦྱིན་པར་བྱེད་པ་རྣམས་བཟོད་པ་བསྟེན་ཅིང་བསྒོམས་ལ་ལན་མང་དུ་བྱས་པ་ལས་ཡིན་པས། དེའི་ཕྱིར་ངན་སོང་གི་འཇིགས་པས་འཇིགས་པར་གྱུར་པའི་སྐྱེས་བུ་དགེ་བ་རྣམས་ཀྱིས་རབ་ཏུ་བརྩོན་པ་མཆོག་གིས་ཡིད་ལ་བྱའོ། །དེ་ནས་{{page:{number:1797,folio:46a,volume:71}}}དུས་དེའི་ཚེ་ན་རྨ་བྱའི་བདག་པོ་དེས་གཙུག་ལག་གི་ཚིགས་སུ་བཅད་པ་བརྗོད་པ། ཇི་ལྟར། བཟོད་པས་བརྒྱན་པའི་སྐྱེས་བུ་ལ། །ནོར་གྱིས་བརྒྱན་པས་བསྒྲུན་དུ་མེད། །ནོར་རྣམས་འཕྲོག་པར་བྱེད་ན་ཡང་། །བཟོད་པ་ཉིད་ནི་ནམ་ཡང་མིན། །བཟོད་པ་དང་ལྡན་སྐྱེས་བུ་ལ། །ལུས་ཅན་ཐམས་ཅད་དགའ་བར་འགྱུར། །ཕྱི་ནས་བདེ་ལེགས་ལ་སྦྱོར་རོ། །དེ་ཕྱིར་བཟོད་པ་དཀའ་ཐུབ་མཆོག །བཟོད་དང་ལྡན་པའི་སྐྱེས་བུ་ནི། །ཁྲོ་བའི་སྐྱོན་རྣམས་ཐམས་ཅད་སྤངས། །སྐྱེ་བ་འདི་དང་གཞན་དུ་ཡང་། །དགེ་ལེགས་ལ་ནི་རབ་ཏུ་སྦྱོར། །བཟོད་པའི་ནོར་དང་ཚུལ་ཁྲིམས་ནོར། །ཤེས་རབ་ཀྱང་ནི་ནོར་ཉིད་ཡིན། །ནོར་དེ་རྣམས་ནི་བསྔགས་པ་ཡིན། །དབྱིག་ལ་སོགས་པ་ནམ་ཡང་མིན། །བཟོད་དང་ལྡན་པའི་སྐྱེས་བུ་ནི། །རྟག་ཏུ་དམ་པས་མཆོད་པར་བྱེད། །སྙན་གྲགས་ལ་ཡང་སྦྱོར་བར་འགྱུར། །དེ་ཕྱིར་ཀུན་ནས་བཟོད་པ་མཆོག །ཁྲོ་བའི་དུག་གི་སྨན་མཆོག་ཏུ། །བཟོད་པ་འདི་ནི་འདོད་པ་ཡིན། །ཁྲོ་བ་བཟོད་པས་ངེས་བཅོམ་པ། །སླར་ཡང་སྐྱེ་བར་མི་འགྱུར་རོ། །མུན་པས་རབ་ཏུ་ཟིལ་མནན་པའི། །བྱིས་པ་རྣམས་ལ་ཁྱད་པར་དུ། །བཟོད་པའི་ལམ་ནི་རབ་སྟོན་པའི། །སྒྲོན་མའི་བྱ་བ་བྱེད་པ་ཡིན། །དམ་ཆོས་ནོར་དང་བྲལ་བ་རྣམས། །འགྲོ་བ་ལྔར་ནི་འཁྱམ་པ་ཡིན། །གང་དག་བཟོད་པ་འདི་ཡི་རྫས། །དེ་དག་འཇིག་རྟེན་ནོར་ལྡན་དྲན། །ཁྲོ་བ་ཡི་ནི་མུན་པའི་ཚོགས། །རྒལ་དཀའ་བ་ཡི་འབྲོག་དགོན་པར། །བཟོད་པའི་ལམ་ཟས་ཟ་མཐོང་བ། །ཡིད་ཅན་རྣམས་ནི་ངེས་པར་སྒྲོལ། །དམ་ཆོས་ལམ་ནི་སྟོན་རྣམས་ལ། །སྟེན་པར་བྱེད་པ་བཟོད་པ་མཆོག །ངན་སོང་འཇིགས་པས་འཇིགས་རྣམས་ལ། །འཇིགས་པ་མེད་པ་བཟོད་པར་བརྗོད། །སྡུག་བསྔལ་རྣམ་པར་འཇོམས་པ་དང་། །མི་རྣམས་བདེ་བ་རྟག་ཏུ་འབྱུང་། །རྟག་ཏུ་བདེ་ལེགས་ཀུན་ཐོབ་པ། །བདེ་ལེགས་མིན་སྤངས་བདེ་ལེགས་ཡིན། །དེ་ལ་དམ་པ་རྣམས་རྟག་དགའ། །ཡིད་ཆེས་ཡོན་ཏན་བྱེད་{{page:{number:1798,folio:46b,volume:71}}}པ་ཡི། །དགེ་བ་བཟང་པོ་འབྱུང་བྱེད་དང་། །མི་དགེ་བ་རྣམས་རྣམ་པར་སྤོང་། །སྐྱེས་བུའི་ཐར་པ་ལེགས་སྟོན་དང་། །འཁོར་བའི་འཇིགས་པས་འཇིགས་པར་བྱེད། །མཐོ་རིས་ཐེམ་སྐས་གྱུར་པ་དེས། །དམྱལ་བའི་མེ་ནི་རྣམ་པར་འཇོམས། །ཡི་དགས་འཇིག་རྟེན་ལ་སྐྱོབ་དང་། །དུད་འགྲོའི་སྐྱེ་གནས་དེས་དེ་བཞིན། །ཡོན་ཏན་ཚོགས་ཀྱིས་རྟག་གང་བའི། །ལུས་ཅན་དེ་རྣམས་ཤིས་པར་འགྱུར། །རབ་བསྔགས་བདེ་བ་དེས་ཐོབ་པ། །བཟོད་པ་རབ་ཏུ་བརྩོན་པས་ཐོབ། །དེ་ལྟར་བཟོད་པ་ཞེས་བྱ་བའི། །ཆོས་གཞན་འདིར་ནི་བསྟེན་པར་གྱིས། །མཆོག་ཏུ་བདེ་བ་འབྱུང་བར་འགྱུར་བ་དང་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་ལྷ་རྣམས་སུ་སྐྱེ་བར་འགྱུར་རོ། །མྱ་ངན་ལས་འདས་པ་ཡང་ཐོབ་པ་ཡིན་ནོ། །དེའི་ཕྱིར་བག་མེད་པ་དང་བྲལ་བར་བྱ་བའི་དོན་དུ་དང་ལྷ་དང་མིའི་འགྲོ་བ་རྣམས་སུ་སྐྱེ་བར་བྱེད་པ་རྣམས་ཀྱིས་བཟོད་པར་བྱའོ། །གཞན་ཡང་དགེ་ལེགས་ཀྱི་ཆོས་བག་མེད་པའི་དུག་རྣམ་པར་འཇོམས་པར་བྱེད་པ་རྣམས་དགེ་སྦྱོང་ངམ་བྲམ་ཟེའམ་དེ་དག་དང་འདྲ་བར་གྱུར་པ་གཞན་དག་རྣམས་ཀྱིས་ཀྱང་བྱའོ། །འདི་ཡང་གང་ཞེ་ན་འདི་ལྟ་སྟེ། བརྩོན་འགྲུས་སོ། །བརྩོན་འགྲུས་ནི་མཆོག་ཏུ་དགེ་ལེགས་ཀྱི་ཆོས་དགེ་བ་དང་ཡང་དག་པར་ལྡན་པ་ཡིན་ཏེ། ཐར་པའི་ལམ་དུ་འཁྲིད་པའི་བརྩོན་འགྲུས་ཡང་དག་པར་བྱས་ནས། ཡུལ་དང་དུས་སུ་རིགས་པར་བྱས་པར་གྱུར་པ་རྣམས་ཀྱིས་ནི་ཤིས་པར་འགྱུར་རོ། །འཇིག་རྟེན་དང་འཇིག་རྟེན་ལས་འདས་པ་རྣམས་ལ་ཡང་རིགས་པ་དང་འགལ་བ་མེད་པ་དང་མཐར་ཐུག་པར་སྟེན་པར་གྱུར་པའི་དགེ་སྦྱོང་དང་བྲམ་ཟེ་རྣམས་འཇིག་རྟེན་དང་འཇིག་རྟེན་ལས་འདས་པའི་ཆོས་རྣམས་ལ་ཡང་དག་པར་བརྩོན་པ་དང་ལྡན་པས་ཤིས་པར་འགྱུར་རོ། །དུས་སུ་ལྡང་བ་དང་དུས་སུ་ངལ་སོ་བར་བྱེད་པའི་གང་ཡུལ་དང་དུས་ཀྱི་ཐབས་ཤེས་པ་གང་ཡིན་པ་དེ་དག་ནི་དགེ་ལེགས་ཀྱི་སྐལ་བ་དང་ལྡན་པར་འགྱུར་རོ། །བརྩོན་འགྲུས་དེས་སྙོམ་ལས་རྣམས་ཐམས་ཅད་ཉེ་བར་{{page:{number:1799,folio:47a,volume:71}}}བཅོམ་ནས་ངེས་པར་གནས་སོ། །ཉོན་མོངས་པ་གཞོམ་པ་ལ་བརྩོན་པ་དང་ལྡན་པའི་དགེ་སྦྱོང་དང་བྲམ་ཟེ་དེ་དག་རྣམས་ནི། མཉན་བྱ་དང་རེག་བྱ་དང་རོ་དང་བསྣམ་པ་དང་བལྟ་བར་བྱ་བ་དེ་དག་རྣམས་ལས་བརྩོན་འགྲུས་དང་ལྡན་པར་གྱུར་ནས་ཡིད་ངེས་པར་ཟློག་པར་བྱེད་དོ། །དེ་རྐྱེན་རྣམས་ལས་སྐྱེས་པར་གྱུར་ན་ཡང་ཡིད་ཀྱི་རྣམ་པར་དཔྱོད་པར་བྱེད་ཅིང་སྡོམ་པར་བྱེད་དོ། །གྲོགས་གཉིས་པ་བརྩོན་འགྲུས་དང་ལྡན་པར་གྱུར་པས། ཡུལ་རྣམས་ཐམས་ཅད་ལས་སེམས་ངེས་པར་ཟློག་པར་བྱེད་དོ། །ཆེས་ཤིན་ཏུ་མྱུར་བར་སེམས་ཀྱི་ཤུགས་འབྱུང་ཞིང་འབྱུང་བར་གྱུར་པ་རྣམས་དགེ་བའི་བརྩོན་འགྲུས་ཀྱིས་སོ་སོར་རྣམ་པར་སྤོང་བར་བྱེད་དོ། །ཀུན་ཏུ་སྡུད་པར་བྱེད་ཅིང་རབ་ཏུ་འགོག་པར་བྱེད་དོ། །ངེས་པར་སྡོམ་པར་བྱེད་དོ། །གང་གི་ཕྱིར་བརྩོན་འགྲུས་ནི་ཆོས་རྣམས་ཐམས་ཅད་ཀྱི་རྩེ་མོར་གྱུར་པའི་ཆོས་ཡིན་ནོ། །དེ་དང་འགྲོགས་པའི་དགེ་བའི་ཆོས་གང་ཡིན་པ་རྣམས་ནི་ཤིན་ཏུ་བརྟན་པ་དང་ཉམས་པ་མེད་པ་དང་། འབྲས་བུ་དང་བཅས་པར་འགྱུར་རོ། །བརྩོན་འགྲུས་མདུན་དུ་བདར་བའི་དགེ་བའི་སེམས་ཀྱི་ཡོན་ཏན་ནི། ཡང་དག་པར་རྫོགས་པའི་བྱང་ཆུབ་ཀྱི་མཐར་ཐུག་པར་འགྱུར་རོ། །དེས་ན་ཡོན་ཏན་རྣམས་རྟོགས་པར་བྱས་ལ་ཐེག་པ་ཆེན་པོ་ལ་ཡང་དག་པར་གནས་ནས། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་བྱང་ཆུབ་པར་འདོད་པའི་དགེ་སྦྱོང་ངམ་བྲམ་ཟེ་དེ་དག་རྣམས་ཀྱིས་ཀྱང་དེ་རྗེས་སུ་འཐུན་པའི་བརྩོན་འགྲུས་ལ་གོམས་པར་བྱའོ། །འཇིག་རྟེན་པ་དང་འཇིག་རྟེན་ལས་འདས་པའི་དོན་རྣམས་ལ་ཡང་བརྩོན་འགྲུས་ཉིད་ལྷག་པར་འགྱུར་རོ། །སྐྱེས་བུ་འཇིག་རྟེན་པའི་དོན་གང་དག་རྩོམ་པར་བྱེད་པ་ན་ཡང་དེ་དག་རྣམས་ཐམས་ཅད་ཀྱང་ཤིན་ཏུ་བརྟན་པའི་བརྩོན་འགྲུས་ཀྱིས་བརྩམས་པར་བྱས་ནས་ནི་འབྲས་བུ་མེད་པར་མི་འགྱུར་རོ། །དུས་རིང་དུ་གནས་པ་དང་གཞན་རྣམས་ཀྱིས་ཉེ་བར་མི་ཆོམས་པ་དང་འཆི་བའི་མཐར་ཐུག་པར་བྱེད་པའི་འཇིག་རྟེན་པའི་འཇིགས་པ་ཆེན་པོ་དང་{{page:{number:1800,folio:47b,volume:71}}}བཅས་པ་མ་ལུས་པ་རྣམས་བྱུང་དུ་ཟིན་ཀྱང་བརྩོན་འགྲུས་དང་ལྡན་པའི་སྐྱེས་བུ་རྣམས་ནི་སེམས་སྨས་པར་མི་འགྱུར་རོ། །གཡོས་པར་མི་བྱེད་ཅིང་ན་ཚ་མེད་དོ། །རང་དང་གཞན་གྱི་དོན་རྣམ་པར་ཉམས་པ་ཆེན་པོ་རྣམས་བྱུང་བར་གྱུར་ན་ཡང་ཡི་མུག་པར་མི་འགྱུར་ཞིང་ཡང་དང་ཡང་དུ་དོན་དེ་ཉིད་རྩོམ་པར་བྱེད་དོ། །རྒྱགས་པར་བྱེད་དོ། །དགྲ་བོ་རྣམས་ཀྱིས་ཀྱང་གདུལ་དཀའ་བར་འགྱུར་རོ། །འདི་དག་གི་དོན་འགའ་ཞིག་གྲུབ་པ་ལ་འཇོམས་པར་མི་འགྱུར་རོ། །དོན་གང་དང་གང་བརྩམས་པ་དེ་དག་རྣམས་རྒྱས་པར་འགྱུར་རོ། །དེ་ལྟར་རེ་ཞིག་འཇིག་རྟེན་པའི་དོན་རྣམས་ལ་ཡང་དེ་ཤེས་པར་གྱུར་པའི་མཁས་པ་རྣམས་ཀྱིས་བསྔགས་པར་བྱེད་ན། འཇིག་རྟེན་ལས་འདས་པའི་དོན་ཡང་དག་པའི་ཤེས་པ་སྔོན་དུ་བྱེད་པ་རྣམས་ལ་བརྩོན་འགྲུས་གཙོ་བོར་གྱུར་པ་ལ་ལྟ་ཅི་སྨོས། དེའི་ཕྱིར་ཐམས་ཅད་ལ་གནས་སྐབས་ཐམས་ཅད་དང་དུས་ཐམས་ཅད་དུ་ཡང་ཤེས་པ་སྔོན་དུ་བཏང་བས་ཡུལ་དང་དུས་སུ་འཚམ་པ་དང་རིགས་པ་དང་ལྡན་པས་བརྩོན་འགྲུས་བརྩམ་པར་བྱའོ། །དེ་ལས་མཐར་ཐུག་པའི་བདེ་བ་རྣམས་འབྱུང་བར་འགྱུར་རོ། །བཟློག་པ་ལས་ནི་བདེ་བ་མ་ཡིན་པ་འབྱུང་བ་དང་དོན་མ་ཡིན་པ་དུ་མ་རྣམས་སུ་འགྱུར་རོ། །དེའི་ཕྱིར་ན་ལོག་པའི་ཤེས་པ་སྔོན་དུ་བཏང་བའི་བརྩོན་འགྲུས་རྣམས་ནི་བརྩོན་འགྲུས་མ་ཡིན་པར་རིག་པར་བྱའོ། །དེ་ནས་དེའི་ཚེ་རྨ་བྱའི་མངའ་བདག་དེས་གཙུག་ལག་གི་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། ཡུལ་དང་དུས་སུ་རིག་པ་ཡི། །བྱ་བའང་རབ་ཏུ་བརྩོན་ལྡན་པ། །བརྩོན་འགྲུས་རིགས་པས་བརྩམས་གྱུར་པའི། །འབྲས་བུ་འབྲས་དང་བཅས་པར་འགྱུར། །རིགས་པ་ཡུལ་དང་བྱ་བ་བྲལ། །ཆོས་ཀྱིས་ཡོངས་སུ་སྤངས་པ་ཡི། །བྱ་བ་བྱེད་པ་ཉམས་པར་འགྱུར། །བརྩོན་འགྲུས་ཀྱིས་ནི་ཡོངས་སྤངས་པས། །རིགས་པས་བརྩོན་འགྲུས་རྩོམ་པ་ནི། །མཁས་པ་ཐར་པར་འགྲོ་བ་ཡིན། །ནམ་མཁའ་ལ་ནི་མདའ་འཕངས་བཞིན། །ལྷ་ཡི་འཇིག་རྟེན་དུ་ཡང་འགྲོ། །སྟོབས་{{page:{number:1801,folio:48a,volume:71}}}དང་སྐྱེས་བུ་བརྩོན་འགྲུས་ཅན། །དགོས་པ་གང་དག་བརྩམ་གྱུར་པ། །དེ་དག་དེ་ནི་རབ་འགྲུབ་ཅིང་། །རྣམ་བྱང་བར་ཡང་འགྱུར་བ་ཡིན། །འཇིག་རྟེན་འདས་པའི་དོན་འགའ་ཞིག །ལྷ་ཡི་འཇིག་རྟེན་ལས་འདོད་པ། །དེ་ནི་བརྩོན་འགྲུས་ཀྱིས་རབ་འགྲུབ། །བརྩོན་འགྲུས་བྲལ་བས་ནམ་ཡང་མིན། །སྙིང་ལས་ཆུང་ཞིང་བརྩོན་འགྲུས་བྲལ། །ཆོས་ཀྱང་ཡོངས་སུ་སྤངས་པ་ཡི། །མི་ལ་དཔལ་ནི་རྒྱས་མིན་ཏེ། །ཞིམ་པོར་ཟ་ཞིང་ཟས་ཀྱི་བཞིན། །འཕགས་པའི་ལམ་ནི་ཡན་ལག་བརྒྱད། །ཤེས་པ་ལེགས་པར་ཡོངས་སུ་བསྐྱངས། །བརྩོན་འགྲུས་ལྡན་པ་སྤྲོ་བ་ཆེ། །འགྲོ་བའི་མཆོག་ཏུ་འགྲོ་བར་འགྱུར། །བརྩོན་འགྲུས་ཀྱིས་ཀྱང་བྱང་ཆུབ་འཐོབ། །བརྩོན་པས་དེ་བཞིན་མཐོ་རིས་དང་། །སངས་རྒྱས་ཉིད་ཀྱང་བརྩོན་ལྡན་པས། །བརྩོན་འགྲུས་དང་མཚུངས་འགྲོ་བ་མེད། །དེ་ཕྱིར་ཡོན་ཏན་དེ་རྟོགས་ལ། །བརྩོན་འགྲུས་ལྡན་པས་དབང་པོ་ཁྲིད། །བརྩོན་འགྲུས་བརྩམས་པའི་བློ་གྱིས་དང་། །བརྩོན་འགྲུས་མཚུངས་པའི་ནོར་ཡོད་མིན། །དེ་ལྟར་རྣམ་པར་བཀྲ་བ་ཞེས་བྱ་བའི་རྨ་བྱའི་རྒྱལ་པོ་དེས་དགའ་ལྡན་པའི་ལྷ་དེ་དག་རྣམས་དང་འཐབ་བྲལ་གྱི་ལྷ་དེ་དག་རྣམས་ལ་སྐྱེ་བ་གཞན་རྗེས་སུ་དྲན་པར་གྱུར་པས་གཙུག་ལག་གི་ཆོས་རྣམས་སྟོན་པར་བྱེད་དོ། །ལྷ་དེ་དག་ཉིད་ཐམས་ཅད་ཀྱང་གཙུག་ལག་གི་ཆོས་དེ་དག་རྣམས་ཐོས་པར་གྱུར་པ་དང་། བག་མེད་པ་རྣམས་དང་བྲལ་བ་དང་རྣ་བ་ཀུན་ནས་ལྷགས་ཤིང་ཡིད་ཀྱང་རྩེ་གཅིག་ཏུ་གྱུར་པས་རྣལ་དུ་ཕེབས་པའི་ལྷ་དེ་དག་རྣམས་ཀྱི་ཡིད་རྣམས་རྟོགས་ནས། །རྨ་བྱའི་མངའ་བདག་དེ་གཞན་ཡང་ཤིན་ཏུ་ལེགས་པར་བརྩམས་པའི་བློ་དང་ལྡན་པས་ཤིན་ཏུ་རབ་ཏུ་རངས་པར་གྱུར་པས་ཆོས་གཞན་སྟོན་པར་བྱེད་པ་ནི། ཐབས་སུ་གྱུར་པ་དང་ལེགས་པ་དང་ཤིས་པ་དང་མྱ་ངན་ལས་འདས་པར་འགྲོ་བར་འགྱུར་བ་རྣམས་ལྷ་དེ་དག་རྣམས་ལ་ཕན་པའི་དོན་དང་བདེ་བའི་དོན་དུ་སྟེ། གཞན་ལ་ཕན་པ་ལ་རབ་ཏུ་ཞུགས་པའི་བྱང་ཆུབ་སེམས་{{page:{number:1802,folio:48b,volume:71}}}དཔའ་གཞན་ཡང་ཆོས་ཆེན་པོ་གཞན་ལྔ་པ་ལྷ་དང་མི་རྣམས་ཀྱི་དོན་དང་ཕན་པ་དང་བདེ་བར་འགྱུར་བའོ། །འདི་ཡང་གང་ཞེ་ན། འདི་ལྟ་སྟེ་ཆོས་སྟོན་པའོ། །ཆོས་སྟོན་པ་ནི་གང་གི་ཕྱིར་སྦྱིན་པ་ཐམས་ཅད་ཀྱི་ནང་ནས་བླ་ལྷག་པ་ཡིན་ཏེ། རྒོད་པ་འདི་དག་ཐམས་ཅད་འཇོམས་པར་བྱེད་པ་ནི། འདི་ལྟ་སྟེ་ཆོས་སྟོན་པར་བྱེད་པའོ། །ཆོས་སྟོན་པ་དང་ཉན་པ་དང་། ཆོས་སྟོན་པ་ལ་གུས་པ་དང་། ཆོས་སྟོན་པ་ལ་དང་བ་དང་། ཆོས་སྟོན་པ་ལ་གཅེས་པར་བྱེད་པ་དང་། ཆོས་སྟོན་པ་ལ་སྒྲུབ་པ་དང་། ཆོས་སྟོན་པ་རྒྱུན་མི་འཆད་པར་བྱེད་པ་དང་། དེ་བཞིན་གཤེགས་པས་ཀྱང་ཆོས་བླ་མར་མཛད་པ་ཡིན་ན་གཞན་ཉན་ཐོས་དང་རང་སངས་རྒྱས་རྣམས་ལ་ལྟ་སྨོས་ཀྱང་ཅི་དགོས། གང་གི་ཕྱིར་ཡོན་ཏན་བཅུ་གཅིག་དང་ལྡན་པར་གྱུར་པའི་ཆོས་སྟོན་པ་ནི་གཅེས་པར་འགྱུར་བ་ཡིན་ནོ། །ཡོན་ཏན་བཅུ་གཅིག་གང་ཞེ་ན། འདི་ལྟ་སྟེ་ཡུལ་དང་དུས་སུ་རིགས་པ་དང་གོ་བར་འགྱུར་བ་དང་། འགལ་བ་མེད་པ་དང་གསལ་བ་དང་རྙེད་པ་དང་བཀུར་སྟིའི་རྩ་བས་མ་ཡིན་པ་དང་། གདུལ་བྱའི་སེམས་ཀྱི་རྗེས་སུ་འཐུན་པར་ཆོས་སྟོན་པ་དང་། སྦྱིན་པའི་འབྲས་བུ་སླུ་བ་མེད་པར་སྟོན་པ་དང་། ཐེག་པ་ཆེན་པོ་དང་ཡང་དག་པར་ལྡན་པ་དང་འཁོར་བའི་ཉེས་དམིགས་ཀྱི་ཆོས་སྟོན་པ་དང་། མཐོ་རིས་སུ་འབབ་པར་འགྱུར་བའི་ཆོས་སྟོན་པ་དང་། ལས་དང་འབྲས་བུ་ཀུན་ཏུ་སྟོན་པར་བྱེད་པས་སྟོན་པ་སྟེ། དེ་ལྟར་རྣམ་པ་བཅུ་གཅིག་གིས་ཆོས་སྟོན་པར་བྱེད་པ་ནི་ཉན་པ་པོ་རྣམས་དང་རབ་ཏུ་སྨྲ་བར་བྱེད་པ་རྣམས་ལ་ཡང་གཅེས་པར་འགྱུར་བའི་ཆོས་རྣམས་ཡིན་ནོ། །དོན་དུ་བྱེད་པ་དང་ཡོན་ཏན་དུ་བྱེད་པ་དང་བདེ་བར་བྱེད་པ་དང་མྱ་ངན་ལས་འདས་པའི་མཐར་ཐུག་པར་བྱེད་པ་རྣམས་ཇི་ལྟ་ཇི་ལྟར་ཡོངས་སུ་སྔོ་བར་བྱེད་པ་དེ་ལྟ་དེ་ལྟར་འགྱུར་བ་ཡིན་ནོ། །ཆོས་སྨྲ་བ་ནི་གང་གི་ཕྱིར་རྣམ་པ་སྣ་ཚོགས་པའི་སྦྱིན་པ་འདི་དག་རྣམས་ཐམས་ཅད་ཀྱི་དྲུང་ན་ཡང་དམ་པའི་ཆོས་སྟོན་པའི་སྦྱིན་པ་ནི་ཤིན་ཏུ་ལྷག་པ་ཡིན་ནོ། །ལུས་ཅན་རྣམས་ཐམས་ཅད་ལ་ཡང་མྱ་ངན་ལས་འདས་པའི་མཐར་{{page:{number:1803,folio:49a,volume:71}}}ཐུག་པའི་བདེ་བ་རྣམས་དང་ལྡན་པར་འགྱུར་རོ། །དམ་པའི་ཆོས་སྟོན་པར་བྱེད་པ་དང་ཉན་པའི་ཡོན་ཏན་གཞན་ཡང་ཡོད་དེ། གང་འགའ་ཞིག་ཆོས་སྒྲོགས་པ་ལ་དད་པ་དང་རབ་ཏུ་དད་པ་དང་ལྡན་པ་དབང་པོ་ཁ་ཕྱེ་བ་བློ་གཙང་བ་གཅིག་ཏུ་དཀོན་མཆོག་གསུམ་ལ་རབ་ཏུ་དང་བའི་བློས་ཁྱིམ་པའམ་རབ་ཏུ་བྱུང་བ་ཡང་རུང་སྟེ། དམ་པའི་ཆོས་ཉན་པར་འདོད་པས་ཁྱིམ་ནས་བྱུང་ནས་ལྷ་ཁང་ངམ་ཀུན་དགའ་ར་བར་འགྲོ་བར་བྱེད་པ་ན། དེ་གོམ་པ་འབོར་བ་དང་གོམ་པ་འབོར་བ་ལ་ཚངས་པའི་བསོད་ནམས་འབྱུང་བར་འགྱུར་རོ། །ཡང་གང་དག་ཆོས་དང་ཆོས་སྨྲ་བ་ལ་ནོར་དག་གིས་མཆོད་པར་བྱེད་པ་དེས་ནི་དངོས་སུ་སངས་རྒྱས་ལ་མཆོད་པར་འགྱུར་རོ། །དེ་ཇི་ལྟ་ཇི་ལྟར་མཆོད་པ་དེ་དག་ཡོངས་སུ་སྔོ་བར་བྱེད་པ་ན། དེ་ལྟ་དེ་ལྟར་ཡོངས་སུ་སྨིན་པར་འགྱུར་རོ། །དེ་ཇི་སྲིད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་འགྱུར་བ་ཡིན་ནོ། །ཆོས་སྟོན་པ་པོ་མཆོད་པར་བྱེད་པ་གང་ཡིན་པ་སྟེ། དེ་ཅིའི་ཕྱིར་ཞེ་ན། ཆོས་བསྒྲགས་པ་ལས་སེམས་ལས་སུ་རུང་བར་འགྱུར་བའི་ཕྱིར་རོ། །དེ་ལས་སུ་རུང་བར་བྱས་པ་ལས་ཀྱང་ཐོག་མ་མེད་པའི་དུས་ནས་ཞུགས་པར་གྱུར་པའི་མུན་པ་རྣམས་འཇོམས་པར་བྱེད་པའི་ཕྱིར་རོ། །དེ་ལས་གཞན་འགའ་ཞིག་གིས་ཀྱང་སེམས་ལས་སུ་རུང་བར་བྱེད་པ་ནི་མ་ཡིན་ཏེ། ཆོས་སྨྲ་བ་རྣམས་ཇི་ལྟ་བ་བཞི་པོ་རྣམས་ཀྱི་ཡང་ཕན་པ་ལ་ལན་གྱིས་གླན་པར་སླ་བ་མ་ཡིན་ནོ། །བཞི་པོ་གང་དག་ཞེ་ན་འདི་ལྟ་སྟེ། མ་དང་ཕ་དང་སངས་རྒྱས་དང་ཆོས་སྟོན་པ་པོའོ། །དེ་དག་རྣམས་ལ་བྱིན་པ་ནི་གཞལ་དུ་མེད་པར་འགྱུར་རོ། །རྒྱུ་དང་འབྲས་བུ་ལ་ཀུན་ཏུ་རྨོངས་པ་རྣམས་ནི་ཆོས་བསྟན་པ་ཐོས་ནས་རྒྱུ་དང་འབྲས་བུ་ལ་དད་པ་དང་ལྡན་པར་འགྱུར་རོ། །ལོག་པའི་ལྟ་བ་ལ་སེམས་ཀུན་ཏུ་ཞུགས་པ་རྣམས་ནི་ཡང་དག་པའི་ལྟ་བ་དང་ལྡན་པར་འགྱུར་རོ། །སྲོག་གཅོད་པ་དང་མ་བྱིན་པར་ལེན་པ་དང་མི་ཚངས་པར་སྤྱོད་པ་ལ་དགའ་བ་རྣམས་ནི་ཆོས་བསྟན་པ་དག་ཐོས་ནས་དེ་དག་{{page:{number:1804,folio:49b,volume:71}}}རྣམས་སྤོང་བར་འགྱུར་རོ། །དེ་དག་རྣམས་ལ་ཆོས་བསྟན་པ་དེས་ཀྱང་ལས་སུ་རུང་བར་བྱས་ནས། མྱ་ངན་ལས་འདས་པའི་མཐར་ཐུག་པར་འགྱུར་རོ། །དེ་ལ་རྒྱུ་དེ་དག་གིས་ན་ཆོས་སྟོན་པར་བྱེད་པ་པོས་ཕན་བཏགས་པ་ལ་ལན་གླན་པར་སླ་བ་མ་ཡིན་ནོ། །ལུས་སྦྱིན་པར་བྱེད་པ་པོའི་མ་དང་ཕ་དག་ལ་ཡང་ལན་གླན་པར་བྱ་མི་ནུས་ཏེ། གསོ་སྐྱེད་བྱེད་པ་པོ་དེ་དག་ཆོས་ལ་རབ་ཏུ་བཀོད་པར་གྱུར་པ་ནི་མ་གཏོགས་ཏེ། གང་གི་ཚེ་བུས་མ་དང་ཕ་དག་ཆོས་ལ་རབ་ཏུ་འགོད་པར་བྱེད་པར་གྱུར་པ་དེ་ལྟར་ན་ཅུང་ཟད་ཅིག་ཕན་བཏགས་པར་འགྱུར་རོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཁམས་གསུམ་ན་ཆེས་ཁྱད་པར་དུ་འཕགས་པ་འཁོར་བ་ལས་ངེས་པར་ཐར་པའི་འཕགས་པ་ལ་ཡང་ལན་གླན་པར་བྱ་བར་མི་ནུས་པ་སྟེ། དེ་རྟོགས་ཤིང་བསྒྲུབ་པ་ལ་ཀུན་ཏུ་དགའ་བའི་རྒྱུས་ལན་གློན་པ་རྣམས་ནི་མ་གཏོགས་སོ། །དེ་བཞིན་གཤེགས་པ་ལ་ཡང་བྱ་བ་བྱས་པར་འགྱུར་ལ་བདག་ཉིད་ཀྱང་བདེ་ལེགས་ལ་སྦྱར་བར་འགྱུར་རོ། །དེ་ནས་དུས་དེའི་ཚེ་རྨ་བྱའི་མངའ་བདག་དེས་གཙུག་ལག་གི་ཚིགས་སུ་བཅད་པའི་དབྱངས་བརྗོད་པ། ཇི་ལྟར། བདེ་ལེགས་མྱ་ངན་འདས་འགྲོ་བའི། །གང་ཡང་ཆོས་ནི་སྟོན་བྱེད་པ། །དེ་ནི་འབྲེལ་བ་ཀུན་གཅོད་པའི། །ལུས་ཅན་རྣམས་ཀྱི་བླ་མ་ཡིན། །གཏི་མུག་རང་བཞིན་ཞགས་བཅད་ནས། །ཤིས་པ་གཞན་ནི་སྟོན་པར་བྱེད། །ཆོས་རྣམས་རབ་ཏུ་སྟོན་པ་དང་། །ལམ་སྟོན་པར་ནི་དེ་རབ་བརྗོད། །ཆོས་གང་གིས་ནི་མི་རྣམས་ཀྱང་། །སྲིད་པའི་རྒྱ་མཚོ་ལས་གྲོལ་བ། །དམ་ཆོས་མཆོག་རབ་ཡིན་པར་བརྗོད། །གང་ཡང་འཇིག་རྟེན་ཆོས་མ་ཡིན། །གང་ཡང་ལུས་ཅན་རྣམས་ལ་ནི། །ཞིང་ནི་བཞི་པོ་འདི་རྣམས་ཡིན། །ཐེག་པ་མཆོག་ཏུ་བླ་མེད་དང་། །དབང་པོ་ཚང་བ་དེ་རྙེད་པ། །དེ་ཡི་སྐྱེ་འདི་འབྲས་བཅས་པར། །ལམ་སྟོན་མཛད་པས་གསུངས་པ་ཡིན། །མི་གང་ཆོས་ལ་མི་དགའ་བ། །དེ་ནི་ཕྱི་ནས་འགྱོད་པར་འགྱུར། །རྟག་ཏུ་རྣམ་པར་ཆགས་པའི་ཡིད། །རྟག་ཏུ་འདོད་པ་རྗེས་སུ་{{page:{number:1805,folio:50a,volume:71}}}ཚོལ། །བུ་དང་ཆུང་མ་ལ་རབ་ཆགས། །ལུས་ཅན་རྣམས་ལ་མཐར་བྱེད་འབྱུང་། །ཀུན་ནས་ཉོན་མོངས་རྟག་ཏུ་འཐུག །སྐྱོན་ནི་དེ་དང་དེ་ཡིས་གང་། །ངན་སོང་ལ་ནི་སེམས་འབབ་ཅིང་། །ལུས་ཅན་རྣམས་ནི་སེམས་ཀྱིས་བཅིངས། །གདུལ་བར་དཀའ་དང་དབྱུག་པ་གསུམ། །རྟག་ཏུ་ཡང་ནི་གླགས་གཅོད་པ། །དེ་ཡང་མི་རྣམས་དགྲར་གྱུར་པའི། །སེམས་ཀྱི་དབང་དུ་མ་འགྲོ་དང་། །དགྲ་བོ་ཤིན་ཏུ་མིག་རྣོ་དེས། །རྣམ་པ་དུ་མར་སྒོམ་པར་བྱེད། །རྨུ་རྒོད་རྟ་ནི་ཇི་ལྟ་བར། །སེམས་དེ་ཆོས་ཀྱིས་ཡང་དག་བྱོས། །དེ་ལྟར་མཆོག་ཏུ་ཟབ་པར་གྱུར་པའི་ཞིང་གི་ཡོན་ཏན་རྣམས་རབ་ཏུ་བསྔགས་ཏེ། ཤེས་པས་ལྷ་དེ་དག་རྣམས་ལ་ཕན་པར་འདོད་པའི་བྱང་ཆུབ་སེམས་དཔའ་དེ་སྨོན་ལམ་གྱི་དབང་གིས་དེར་སྐྱེས་ནས་གཞན་ལ་ཕན་པ་ལ་རབ་ཏུ་ཞུགས་པས། རྣམ་པ་དུ་མར་ཆོས་བསྟན་པར་གྱུར་ཅིང་ཆོས་ཀྱི་ཡོན་ཏན་རྣམས་ཀྱང་རབ་ཏུ་བསྒྲགས་པར་གྱུར་ཏོ། །ཆོས་འདུལ་བ་དེ་དག་ཐོས་པར་གྱུར་ནས་ཀྱང་ལྷ་དེ་དག་ཡིད་ཆེས་པར་རབ་ཏུ་དང་བ་དང་ཐམས་ཅད་ཀྱང་ཡིད་རྩེ་གཅིག་ཏུ་གྱུར་པས་ཉན་པར་བྱེད་པ་དང་གཏམ་རྗོད་པར་ཡང་བྱེད་དེ། ཇི་ལྟར་འགལ་བ་མེད་པར་ཆོས་འདི་དག་སྟོན་པར་བྱེད་དོ། །གང་བྱའི་རྒྱལ་པོ་འདིས་བདག་ཅག་དགའ་ལྡན་པ་རྣམས་ལ་སྟོན་པ་དེ་ནི། དགའ་ལྡན་གྱི་མངའ་བདག་ཉེ་བར་ཞི་བའི་ཆོས་དེ་དང་འདི་ལ་ཡང་འགལ་བར་ཅུང་ཟད་ཀྱང་མེད་ཅིང་ཐ་དད་དུ་བྱ་བ་ཡང་ཅུང་ཟད་ཀྱང་མེད་དོ། །སོ་སོ་དང་ཁྱད་པར་དུ་བྱ་བ་ཡང་ཅུང་ཟད་ཀྱང་མེད་དོ། །ཆོས་འདུལ་བ་འདི་ཐམས་ཅད་ནས་ཡོངས་སུ་བརྟགས་པར་གྱུར་པ་ནི། ཐོག་མ་དང་བར་དང་ཐ་མར་དགེ་བ་དང་མཆོག་ཏུ་རབ་ཏུ་དང་བ་དང་མཆོག་ཏུ་དགེ་ལེགས་སུ་གྱུར་པ་དང་། མཆོག་ཏུ་བདེ་ལེགས་ཀུན་ཏུ་འཐོབ་པ་དང་ལྷ་དང་མི་རྣམས་ཐམས་ཅད་ལ་ཕན་པར་བྱེད་པ་དང་ཤིས་པར་བྱེད་པ་ཡིན་ནོ། །དེ་ནས་ལྷ་དེ་དག་གིས་དེ་སྐད་ཅེས་བརྗོད་ནས་སླར་ཉིད་ཀྱང་ཇི་ལྟར་བདག་ཅག་རྣམས་ཐམས་ཅད་ལ་ཕན་པ་དང་བདེ་བ་དང་མྱ་ངན་ལས་འདས་པའི་མཐར་ཐུག་{{page:{number:1806,folio:50b,volume:71}}}པར་འགྱུར་བར་ཉི་ཤུ་རྩ་གཉིས་པར་གྱུར་པའི་ཆོས་ཀྱི་རྣམ་གྲངས་འདི་རྨ་བྱའི་མངའ་བདག་གིས་བཤད་དུ་གསོལ། ལྷ་དེ་དག་གི་དྲུང་ནས་ཐོས་པ་དང་། ཕྱིར་ཞིང་ཉིད་ཀྱང་ཆེས་རབ་ཏུ་རངས་པར་གྱུར་པའི་ཡིད་ཀྱིས་ཏེ། སེམས་རབ་ཏུ་དང་བ་དང་སེམས་ཅན་རྣམས་ཐམས་ཅད་ལ་སྙིང་རྗེས་བརླན་པའི་བློ་དང་ལྡན་པ་དང་། གཞན་ལ་ཕན་པ་ལ་རབ་ཏུ་ཞུགས་པར་གྱུར་པས་སླར་ཉིད་ཀྱང་ཉི་ཤུ་རྩ་གཉིས་པར་གྱུར་པའི་ཆོས་ཀྱི་རྣམ་གྲངས་མཆོག་ཏུ་ཟབ་པའི་ཐེག་པ་ཆེན་པོ། མཆོག་ཏུ་རྒྱ་ཆེ་བའི་བདེ་ལེགས་ཀུན་ནས་ཐོབ་པར་བྱེད་པ་ལ་སྟོན་པར་བྱེད་པ་ལ་འདི་ལྟ་སྟེ། ཆོས་གཞན་འདི་ནི་མཆོག་ཏུ་ཐར་པར་བྱེད་པ་ཡིན་ཏེ་མཆོག་ཏུ་རྒྱ་ཆེ་བ་དང་། སྐྱེ་བོ་རྣམས་ཐམས་ཅད་དགའ་བར་བྱེད་པ་ནི་འདི་ལྟ་སྟེ་སྙིང་རྗེ་བའོ། །སྙིང་རྗེ་ཞེས་བྱ་བའི་ཆོས་ནི་སྐྱེ་བོ་རྣམས་ཐམས་ཅད་ཀྱི་ཡིད་དུ་འོང་བ་དང་སྐྱེ་བོ་རྣམས་ཐམས་ཅད་ཀྱིས་ཡིད་ཆེས་པར་བྱེད་པ་དང་། འཁོར་བའི་འཇིགས་པས་འཇིགས་པ་རྣམས་ཀྱི་ཡིད་ཆེས་པའི་ས་གཞི་དང་། ལེགས་པར་བསྡམས་པའི་ཡིད་ཅན་རྣམས་ཀྱི་མྱ་ངན་ལས་འདས་པ་དང་། སྐྱོབ་པ་མེད་པ་རྣམས་ཀྱི་སྐྱབས་ཀྱི་ས་ཡིན་ནོ། །གང་ལ་སྙིང་རྗེ་ཡོད་པ་དེ་ལ་མྱ་ངན་ལས་འདས་པ་ཧ་ཅང་རིང་བ་མ་ཡིན་ནོ། །གཡོ་ཡང་ཡོད་པ་ཉིད་མ་ཡིན་ཏེ། ཁྲོ་བའི་སེམས་ལས་མངོན་པར་འདས་པ་དང་། ཁྲོ་བ་དང་རྣ་རྣམ་པར་བྲལ་བའི་སྙིང་ལ་སྙིང་རྗེས་ཞུ་བའི་སེམས་དང་ལྡན་པའི་སྐྱེས་བུ་རྣམས་ནི་སྙིང་རྗེ་ཞེས་བྱ་བའི་རྒྱན་ཆེན་པོ་རྣམས་ཀྱིས་བརྒྱན་པ་ཡིན་ནོ། །སྙིང་རྗེ་ཞེས་བྱ་བ་ཡང་གང་གི་ཕྱིར་གནོད་སེམས་ཀྱི་ཉེས་པ་རྣམ་པར་འཇོམས་པར་བྱེད་པའི་ཆོས་ཀྱི་སྙིང་རྗེ་འགྲོ་བ་ལྔར་སྐྱེས་པར་གྱུར་པའི་སེམས་ཅན་རྣམས་ལ་བྱ་བར་བྱའོ། །དེ་ལ་རེ་ཞིག་ཐེག་པ་ཆེན་པོ་ལ་རབ་ཏུ་གནས་པའི་བྱང་ཆུབ་སེམས་དཔས་དམྱལ་བ་པ་རྣམས་ཀྱི་དབང་དུ་བྱས་པའི་སྙིང་རྗེ་བསྒོམ་པར་བྱའོ། །ཇི་ལྟར་ཞེ་ན་སེམས་ཅན་དེ་དག་རྣམས་ནི་རང་གི་ལས་ཀྱིས་ཅོ་དྲིས་པ་དང་། སེམས་དགྲར་གྱུར་པས་ཡོངས་སུ་བསླུས་པ་དང་། དཔེ་མེད་པར་གྱུར་པ་རྣམ་པ་དུ་མའི་ཕུར་པ་དང་འགྱུར་བྱེད་དང་། ཐོ་བ་དང་{{page:{number:1807,folio:51a,volume:71}}}ཟངས་ཀྱི་ཁུ་བ་དམར་པོ་དང་གཏུན་ཤིང་དང་ཆུ་ཀླུང་རབ་མེད་དུ་བྱ་རྒོད་དང་བྱ་རོག་གིས་འདྲེན་པར་བྱེད་པ་དང་། ནགས་ཚལ་རལ་གྲི་ལོ་མར་འཇུག་པར་བྱེད་པ་དང་། འགྱུར་བྱེད་ཀྱི་ཆུ་ཀླུང་ལ་སོགས་པའི་ཚོར་བ་དྲག་པོ་རྩུབ་པ་དཔེ་མེད་པ་རྣམས་ཀྱིས། ཡང་སོས་དང་ཐིག་ནག་དང་བསྡུས་འཇོམས་དང་ངུ་འབོད་དང་ངུ་འབོད་ཆེན་པོ་དང་ཚ་བ་དང་རབ་ཏུ་ཚ་བ་དང་མནར་མེད་པའི་མཐར་ཐུག་པའི་ཉེ་འཁོར་གྱི་དམྱལ་བ་རྣམས་དང་། དམྱལ་བ་བརྒྱ་སུམ་ཅུ་རྩ་དྲུག་གི་བརྒྱ་ཕྲག་རྣམས་ལ་འཚེད་པར་བྱེད་གཤག་པར་བྱེད་འབྱེད་པར་བྱེད་འཆུར་བར་བྱེད་དེ། རང་གི་ལས་ཀྱིས་བསླུས་པ་ལས་ཀྱི་ཞགས་པས་བཟུང་བར་གྱུར་པ་སྲེད་པའི་མེས་ཡོངས་སུ་གང་བའི་ཕྱིར། སྐྱོབ་པར་བྱེད་པ་རྗེས་སུ་ཚོལ་བ་དང་སྐྱབས་རྩད་གཅོད་པར་གྱུར་པས་ཐམས་ཅད་དུ་ཀུན་ནས་རྒྱུག་པར་བྱེད་པ་རྣམས་ལ་འདི་ལྟར་སེམས་བསྐྱེད་པར་བྱ་སྟེ། ཅིས་འདི་དག་རྣམས་བདེ་བར་འགྱུར། ཇི་ལྟར་ན་སྐྱབས་སུ་འགྱུར་བ་ཡིན་ན། གང་གི་ཚེ་འདི་དག་རྣམས་ཀྱི་མཆོག་ཏུ་རྩུབ་པའི་སྡུག་བསྔལ་གྱི་རྒྱ་མཚོ་ཆེན་པོ་ལས་བདག་གིས་སྒྲོལ་བར་བྱེད་པར་འགྱུར་ཏེ། སེམས་ཅན་དེ་དག་ལ་དེ་ལྟར་སྙིང་རྗེ་བར་བྱེད་དོ། །སྙིང་རྗེ་དང་ལྡན་པ་དེ་ཡང་གང་གི་ཚེ་ཤི་བར་གྱུར་པ་དེའི་ཚེ་ལྷ་རྣམས་ཀྱི་མངའ་བདག་ཏུ་འགྱུར་རོ། །མི་རྣམས་ཀྱི་ཡང་སྟེ་འཁོར་ལོས་སྒྱུར་བའི་རྒྱལ་པོར་འགྱུར་རོ། །སེམས་ཅན་རྣམས་ཐམས་ཅད་ལ་ཡང་འདོད་པ་དང་སྡུག་པ་དང་ཡིད་དུ་འོང་བ་དང་དགེ་བའི་ཆོས་རྣམས་ལ་རྗེས་སུ་དགའ་བར་ཡང་འགྱུར་རོ། །དེ་ལྟར་དམྱལ་བར་གྱུར་པའི་སེམས་ཅན་རྣམས་ཀྱི་གཟེར་ཟུག་དེ་དང་དེ་དག་རྣམས་དམིགས་ཏེ་སྙིང་རྗེ་བསྐྱེད་པར་བྱའོ། །དེ་ལྟར་ན་མང་དུ་ཆེན་པོར་གྱུར་པ་དང་རྣམ་པ་དུ་མ་རྣམས་སུ་ཡང་ཚངས་པའི་བསོད་ནམས་མངོན་པར་འཕེལ་བར་འགྱུར་རོ། །གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་བྱང་ཆུབ་སེམས་དཔར་གྱུར་པ་དགེ་སྦྱོང་ངམ་བྲམ་ཟེའམ་བློ་དེ་དག་དང་མཚུངས་པར་གྱུར་པ་གཞན་ཡང་རུང་སྟེ། བསྐུལ་བའི་བློས་སེམས་ཅན་རྣམས་ལ་ཕན་པ་ལ་གཅིག་ཏུ་མངོན་པར་{{page:{number:1808,folio:51b,volume:71}}}དགའ་བས། ཡི་དགས་ཀྱི་དབང་དུ་བྱས་ལ་སྙིང་རྗེ་བསྐྱེད་པར་བྱའོ། །སེམས་ཀྱང་འདི་ལྟར་བསྐྱེད་པར་བྱ་སྟེ། ཇི་ལྟར་ཡི་དགས་འདི་དག་རྣམས་ནི། ཡི་དགས་ཀྱི་སྐྱེ་གནས་སུ་སྐྱེས་པར་གྱུར་པ། རྣམ་པ་སྣ་ཚོགས་པའི་བཀྲེས་པ་དང་སྐོམ་པས་བསྲེགས་པར་གྱུར་པའི་ལུས་ཅན། ནགས་ཚིག་པ་དང་འདྲ་བའི་ལུས་དང་ལྡན་པ་རྣམས། ཕན་ཚུན་དུ་ཁ་མངོན་དུ་ཕྱོགས་པར་གྱུར་ནས་མངོན་པར་རྒྱུག་པར་བྱེད་དེ། འབར་བའི་ཕྲེང་བས་རབ་ཏུ་འབར་བར་གྱུར་པའི་ལུས་ཅན་རྣམས། ཐམས་ཅད་དུ་སྐྱབས་རྩད་གཅོད་པར་བྱེད་པས་ཕྱོགས་བཅུར་རྒྱུག་ཀྱང་དེ་དག་རྣམས་ཀྱི་སྐྱབས་ནི་འགའ་ཞིག་ཀྱང་མེད་དོ། །སྡུག་བསྔལ་དེ་དག་རྣམས་ལས་དགྲོལ་བར་བྱ་ན། ཀྱེ་མ་འདི་དག་རྣམས་བཀྲེས་པ་དང་། སྐོམ་པའི་རང་བཞིན་གྱི་སྡུག་བསྔལ་རྣམ་པ་སྣ་ཚོགས་དེ་དག་རྣམས་ལས་ནམ་ཞིག་ཐར་པ་འབྱུང་བར་འགྱུར། དེ་ལྟར་ཡང་ཡི་དགས་ཀྱི་འཇིག་རྟེན་དུ་སྐྱེས་པའི་སེམས་ཅན་རྣམས་ཀྱི་དབང་དུ་བྱས་ནས་སྙིང་རྗེ་སྐྱེད་པར་བྱེད་དོ། །གཞན་ཡང་ཐེག་པ་ཆེན་པོ་ལ་ལེགས་པར་རབ་ཏུ་གནས་པ་དེ་ཉིད་ཀྱིས་བྱང་ཆུབ་ཀྱི་སེམས་མངོན་དུ་བྱེད་པས། དུད་འགྲོ་རྣམས་མཐོང་ནས་ཀྱང་སྙིང་རྗེ་སྐྱེད་པར་བྱེད་དོ། །ཡི་དགས་རྣམས་ནི་སྡུག་བསྔལ་རྣམ་པ་དུ་མ་དང་ལྡན་པས་ཕན་ཚུན་ཆེས་ལྷག་པར་ལྷང་ཀྱོག་གིས་གསོད་པ་ལ་མངོན་པར་དགའ་བར་གྱུར་པ་ཡིན་ལ། དུད་འགྲོ་ཡང་གནས་གསུམ་དུ་སོང་བ་རྣམས་ལ་འདི་ལྟ་སྟེ། བར་སྣང་དང་ཆུ་དང་ས་གཞི་ལ་རྒྱུ་བའོ། །ཕན་ཚུན་དུ་ཟ་བར་བྱེད་པའི་དབང་དུ་བྱས་ནས་དེ་དག་རྣམས་ཀྱི་སྲོག་གཏོང་བར་བྱེད་པའི་ཚུལ་ནི་རྣམ་པ་དུ་མ་ཡིན་ནོ། །ཀྱེ་མ་གང་གི་ཚེ་དེ་དག་རྣམས་སྡུག་བསྔལ་རྣམ་པ་དུ་མ་དེ་དག་ལས་གྲོལ་བར་འགྱུར་ཞེས། དེ་ལྟར་དུད་འགྲོར་སྐྱེས་པའི་སེམས་ཅན་རྣམས་ཀྱི་དབང་དུ་བྱས་ནས་སྙིང་རྗེ་སྐྱེད་པར་བྱེད་དོ། །སེམས་བསྐྱེད་པ་དང་ལྷན་ཅིག་ཉིད་དུ་ཚངས་པའི་བསོད་ནམས་འཕེལ་བར་འགྱུར་རོ། །བྱང་ཆུབ་སེམས་དཔའ་སེམས་དཔའ་ཆེན་པོ་མཆོག་ཏུ་དགེ་བར་གྱུར་པའི་སེམས་དང་ལྡན་པ། སེམས་ཅན་ཐམས་ཅད་ལ་སྙིང་{{page:{number:1809,folio:52a,volume:71}}}རྗེ་དང་ལྡན་པས་དུད་འགྲོ་རྣམས་ལ་སྙིང་རྗེ་སྐྱེད་པར་གྱུར་ཅིང་། ཤིན་ཏུ་ཉེས་པར་སྤྱོད་པའི་ལས་ཀྱི་འབྲས་བུའི་ས་པ་རྣམས་མཆོག་ཏུ་སྡུག་བསྔལ་བ་མཆོག་ཏུ་རྩུབ་པར་གྱུར་པའི་འགྲོ་བ་གསུམ་པོ་རྣམས་ལ་སྙིང་རྗེ་བསྐྱེད་ནས་འདོད་པ་ན་སྤྱོད་པའི་ལྷ་དྲུག་པོ་རྣམས་ཀྱི་དབང་དུ་བྱས་ནས་སྙིང་རྗེ་བསྐྱེད་པར་བྱའོ། །ལྷ་རྣམས་ཀྱིས་ཀྱང་རི་དང་སྨན་ལྗོངས་རྣམས་ལ་དང་ནགས་དང་ཉེ་བའི་ནགས་རྣམས་ལ་ཡང་དཔེ་མེད་པའི་མཐོ་རིས་བདེ་བ་རྣམ་པ་དུ་མ་རྣམས་ཉེ་བར་ལོངས་སྤྱོད་ཅིང་པད་མའི་རྫིང་བུ་དང་ནགས་རྣམས་ལ་བུད་མེད་དང་ལྷན་ཅིག་ཏུ་རྩེ་དགའ་བརྒྱ་སྟོང་ཉེ་བར་ལོངས་སྤྱད་ནས་ལས་ཟད་པར་གྱུར་པ་ན་འཆི་འཕོ་བའི་སྡུག་བསྔལ་འབྱུང་ངོ་། །དེའི་རྗེས་ཐོགས་ལ་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །དེའི་ཕྱིར་ན་འཁོར་བ་འདིར་ཤིན་ཏུ་ཐོ་བཙམས་པར་གྱུར་པ་དག་སྲོག་ཆགས་རྣམས་ཀྱིས་ཉེ་བར་ལོངས་སྤྱོད་པར་བྱེད་དེ། སྲེད་པའི་འཆིང་བ་རྣམས་ཀྱིས་ཤིན་ཏུ་དམ་པར་བཅིངས་ནས་སྔོན་གྱི་མཐའ་དང་ཕྱི་མའི་མཐའ་རྣམས་སུ་ཀུན་ཏུ་རྒྱུག་པར་བྱེད་ཀྱང་། འདི་དག་གིས་ལམ་དམ་པ་ཚོལ་བར་བྱེད་པ་ཡང་མ་ཡིན་ནོ། །དེ་ལྟར་ལྷ་རྣམས་ལ་ཡང་འཆི་འཕོ་བའི་སྡུག་བསྔལ་རྣམས་ལ་ཉེ་བར་དམིགས་ནས་སྙིང་རྗེ་སྐྱེད་པར་བྱེད་དོ། །དེ་བཞིན་དུ་མི་རྣམས་ལ་ཡང་སྙིང་རྗེ་སྟེ། རྣམ་པ་སྣ་ཚོགས་པའི་ལམ་གྱི་འབྲས་བུར་སྐྱེས་པ་རྣམས་དམན་པ་དང་བར་མ་དང་ཁྱད་པར་དུ་འཕགས་པའི་བདེ་བ་དང་སྡུག་བསྔལ་གྱི་འབྲས་བུ་དག་ཉེ་བར་ལོངས་སྤྱོད་པར་བྱེད་པ་རྣམས་དམན་པ་དང་བར་མ་དང་ཁྱད་པར་དུ་འཕགས་པའི་ལས་ལ་ཉེ་བར་ཞུགས་པ་རྣམས་སྤྱོད་པ་དང་རབ་ཏུ་རྒྱུ་བར་སྣ་ཚོགས་པ་དང་བསམ་པ་དང་མོས་པ་སྣ་ཚོགས་པ་དང་དབུལ་བས་གཟིར་བ་རྣམས། སྐྱབས་མེད་པ་རྣམས་གཞན་གྱིས་ཟིལ་གྱིས་མནན་པས་ཤིན་ཏུ་ཡང་གཟིར་བར་གྱུར་པ་རྣམས་ཡོངས་སུ་ཚོལ་བའི་སྡུག་བསྔལ་གྱི་མཆོག་ཏུ་ཡོངས་སུ་ལོངས་སྤྱོད་པར་བྱེད་པའི་མིའི་འཇིག་རྟེན་དེ་མངོན་པར་མཐོང་ནས་སྙིང་རྗེ་སྐྱེད་པར་བྱེད་དོ། །འདི་ཡང་མཆོག་ཏུ་དགའ་བར་གྱུར་པ་དང་མྱ་ངན་ལས་འདས་པའི་ཐར་བར་འགྱུར་བའི་ཆོས་ཡིན་{{page:{number:1810,folio:52b,volume:71}}}ནོ། །དེ་ལ་དེ་ལྟར་འགྲོ་བ་ལྔའི་སེམས་ཅན་རྣམས་ལ་སྡུག་བསྔལ་ལྔ་ཉེ་བར་དམིགས་པས་ན། ཐེག་པ་ཆེན་པོ་ལ་ཀུན་ནས་རབ་ཏུ་གནས་པ་གང་ཡིན་པའི་དགེ་སྦྱོང་ངམ་བྲམ་ཟེ་དག་གིས་ཀྱང་སྙིང་རྗེ་སྐྱེད་པར་བྱེད་པ་རྣམས་ནི་ཐམས་ཅད་དུ་ཡང་བདེ་ལེགས་སུ་གྱུར་པའི་མྱ་ངན་ལས་འདས་པ་འཐོབ་པར་འགྱུར་རོ། །དེ་ནས་དེའི་དུས་འདིར་རྨ་བྱའི་རྒྱལ་པོ་དེས་འཁོར་བ་འཇིག་གི་ཚིགས་སུ་བཅད་པའི་དབྱངས་བརྗོད་པ། ཇི་ལྟར། ཀྭ་ཡེ་ཐེག་ཆེན་ལ་རྟག་ཏུ། །གང་གི་སེམས་ནི་ལེགས་གནས་པ། །དེ་ཡི་སྙིང་རྗེ་རྗེས་འབྲེལ་བ། །མ་ལ་བུ་ནི་ཇི་བཞིན་ནོ། །གང་གིས་སེམས་ཀྱང་མྱོང་མིན་པའི། །སྙིང་རྗེ་ཡིས་ནི་རྣམ་བརྒྱན་པ། །དེ་ཡི་གྲོགས་པོར་འཇིག་རྟེན་འདིར། །འགྱུར་རོ་སྙན་པས་ཀུན་ཏུ་ཁྱབ། །སྙིང་རྗེས་བརླན་དང་སྐྱོན་དང་བྲལ། །དབང་པོ་ལེགས་པར་གཏད་པ་དང་། །ཡང་དག་ལྟ་བ་རབ་ལྡན་པའི། །ཤིན་ཏུ་མྱ་ངན་འདས་མི་རིང་། །གང་ཞིག་སྙིང་རྗེས་རྣམ་བརྒྱན་དང་། །མི་ཡི་འཇིག་རྟེན་ན་དེ་ལྷ། །སྙིང་རྗེ་ཡིས་ནི་གང་དབུལ་བ། །དེ་ནི་ཤིན་ཏུ་དབུལ་པོར་འདོད། །གང་ཡང་བསམ་པ་འཇམ་པ་ནི། །མི་བཟངས་གསེར་དང་འདྲ་བ་ཡིན། །སྙིང་རྗེ་རིན་པོ་ཆེ་འདི་ནི། །གང་དག་ཡིད་ལ་འཇུག་གྱུར་པ། །སེམས་ཅན་གང་ཡང་རྟག་བརྩོན་ལྡན། །རྟག་ཏུ་ཆོས་ལ་གཞོལ་གྱུར་པ། །དེ་དག་སྙིང་རྗེའི་སྒྲོན་མ་ཡིས། །སྙིང་ནི་ལེགས་པར་རབ་གསལ་བྱ། །གང་དག་དམ་ཆོས་ཆུ་བོ་ནི། །ཉིན་མཚན་མེད་པར་ལྡོག་པ་མེད། །དེ་དག་གནས་སྐབས་ཐམས་ཅད་དུ། །སྙིང་རྗེས་མངོན་པར་དགའ་བའི་ཡིད། །སྙིང་རྗེས་བསིལ་བར་གྱུར་པ་ཡིན། །སེམས་ཅན་ཀུན་ལ་ཕན་དགའ་བས། །བདེ་བ་དཔེ་མེད་ལོངས་སྤྱད་ནས། །ཕྱི་ནས་མྱ་ངན་འདས་པར་འགྲོ། །སྙིང་རྗེ་ཐུབ་པས་བསྔགས་པ་ཡིན། །སྙིང་རྗེ་དྲི་མེད་སྙིང་པོ་ཡིན། །སྙིང་རྗེ་སྐྱོན་རྣམས་འཇོམས་པ་པོ། །སྙིང་རྗེ་ཟད་པ་མེད་པའི་གཏེར། །ཡོན་ཏན་རྒྱན་རྣམས་ཀྱི་ཡང་མཆོག །སྐྱོན་རྣམས་ཐམས་ཅད་རྣམ་འཇོམས་སོ། །སྙིང་རྗེས་བརླན་ཕྱིར་ཐུབ་རྣམས་ཀྱིས། །གོ་འཕང་བླ་ན་{{page:{number:1811,folio:53a,volume:71}}}མེད་པར་འགྲོ། །སྙིང་རྗེའི་བཞོན་མ་གང་ལ་ཡོད། །དེ་ནི་མཆོག་གི་འོ་མ་ལྡན། །ཁྲོ་བས་སྲེག་དང་མི་ལྡན་པར། །སྙིང་ལ་ལེགས་པར་རབ་ཏུ་འཇུག །ཐེག་ཆེན་རྐྱལ་པ་ལ་ཞོན་པའི། །བརྩེ་བའི་སྙིང་རྗེ་ལེགས་གནས་ནས། །སྐྱོན་གསུམ་རླབས་ནི་ཤུགས་པོ་ཆེའི། །སྲིད་པའི་རྒྱ་མཚོ་ལས་སྒྲོལ་བྱེད། །ཡོན་ཏན་རྒྱ་ཆེན་རྣམས་ཀྱི་གཙོ། །ནོར་ནི་མ་ཡིན་པ་ཡི་རྒྱན། །བཟང་པོ་རྣམས་ཀྱིས་རྟག་བརྩེ་བ། །འདིར་ནི་སྙིང་རྗེར་བརྗོད་པ་ཡིན། །དེ་ལྟར་དེས་ལྷ་དེ་དག་རྣམས་ལ་ཆོས་སྟོན་པར་བྱེད་དོ། །ཐོག་མ་དང་བར་དང་ཐ་མར་དགེ་བར་གྱུར་པ་དང་། ཐམས་ཅད་དུ་འགལ་བ་མེད་པ་དང་རབ་ཏུ་བསྔགས་པ་དང་ཤིས་པ་དང་ལྷ་རྣམས་ཐམས་ཅད་ཉེ་བར་འཕེལ་བར་བྱེད་པར་འགྱུར་རོ། །གཞན་ཡང་བཅོམ་ལྡན་འདས་དེས་བསྟན་པར་གྱུར་པའི་ཆོས་གཞན་གང་དག་ཡིན་ཞིང་། །ཐེག་པ་ཆེན་པོ་ལ་རབ་ཏུ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཆོས་གང་དང་ཡང་དག་པར་ལྡན་པས་སྐྱེས་བུ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པར་འགྱུར་བ་འདི་ཡང་གང་དག་ཞེ་ན། འདི་ལྟ་སྟེ་དུལ་བའོ། །དུལ་བའི་ཆོས་ཀྱང་གང་གི་ཕྱིར་ཡང་བར་གྱུར་པའི་སྐྱོན་རྣམས་ཡོངས་སུ་སྤངས་པ་དང་ཡོན་ཏན་རྣམས་འཛིན་པར་བྱེད་པ་ཡིན་ནོ། །བསམ་པ་འཇམ་པོ་དང་ལྡན་པའི་སྐྱེས་བུ་ལ་ཡང་དྲི་མ་རྣམས་ཐམས་ཅད་ཡོངས་སུ་སྤངས་པའི་མྱ་ངན་ལས་འདས་པ་ལག་ཏུ་འོང་བར་འགྱུར་རོ། །བསམ་པ་འཇམ་པོའི་སྐྱེས་བུ་ཡང་གཅིག་ཏུ་དགེ་བ་བྱེད་པར་གྱུར་པ་དང་། སྐྱེ་བོ་རྣམས་ཐམས་ཅད་ཡིད་ཆེས་པར་བྱེད་པར་འགྱུར་རོ། །སྙིང་རྩུབ་པར་གྱུར་པའི་སྐྱེས་བུ་ནི་རྡོ་རྗེ་དང་རྡོ་བ་དང་མཚུངས་པ་མཁྲེགས་པའི་འཁོན་དམ་པོ་རྣམས་བློ་ལ་བསྡམས་པ་དང་ཀུན་ནས་མ་བསྡམས་པར་རྒྱུ་བ་སྐྱེ་བོ་རྣམས་ཐམས་ཅད་དང་མི་འཐུན་པར་འགྱུར་རོ། །མི་སྡུག་པ་དང་ཡིད་དུ་མི་འོང་བར་འགྱུར་ཏེ། གང་དང་གང་དག་བཟུང་བར་གྱུར་པ་དེ། དེ་དག་འདིའི་སྙིང་ལས་ཡོངས་སུ་མི་འཕོའོ། །གཅིག་ཏུ་དགའ་བར་མི་འགྱུར་ཞིང་། {{page:{number:1812,folio:53b,volume:71}}}བསམ་གཏན་གྱིས་ཀུན་དགའ་ར་བ་ན་རྒྱུ་བར་མི་འགྱུར་རོ། །དམ་པ་དང་ཀུན་ཏུ་འདྲེ་བར་འགྲོ་བ་མ་ཡིན་ནོ། །དེ་ལ་ཆོས་འདུལ་བ་རྣམས་ལེགས་པར་འདོད་པར་མི་བྱེད་དེ། ཇི་ལྟར་གཞན་གྱི་ས་བོན་བཞིན་དང་། ཇི་ལྟར་བྱེ་མ་རྣམས་ལས་འབྲུ་མར་མི་འབྱུང་བ་བཞིན་དུ། དེ་ལྟར་སྐྱེས་བུ་ཁྲོན་མའི་རང་བཞིན་ཅན་སེམས་རྩུབ་པ་དེ་ལ་ཆོས་རྣམས་དེ་ལྟར་མི་འབྱུང་ངོ་། །ཇི་ལྟར་བ་ལང་གི་རྭ་ལས་འོ་མ་དང་ཟླ་བ་དྲོ་བ་དང་མོ་གཤམ་ལ་བུ་དང་ནམ་མཁའ་ལ་མེ་ཏོག་ཡོད་པ་མ་ཡིན་ནོ། །དེ་བཞིན་དུ་ཁྲོན་མའི་རང་བཞིན་ཅན་དང་། ཁྲོ་བའི་ལས་ཅན་མཆོག་ཏུ་གཡོ་དང་ལྡན་པ་དང་གཡོ་ཅན་གྱི་རིགས་སུ་གྱུར་པ། བློ་གྲོས་དམན་པ། བདག་ཉིད་ངལ་བར་བྱེད་པ། གཞན་དག་སླུ་བར་བྱེད་པ་སྲིད་པའི་འདམ་དུ་བྱིང་བ་མི་དགེ་བ་རྣམས་སྟེན་པར་བྱེད་པ། དཀོན་མཆོག་གསུམ་སྤངས་པར་གྱུར་པ། ཐེག་པ་ཆེན་པོ་ལས་ཁ་ཕྱིར་ཕྱོགས་པ། དམུས་ལོང་དུ་གྱུར་པ་དམ་པའི་ཆོས་ཀྱི་ཉི་མ་མིག་གིས་མ་མཐོང་བ། མཆོག་ཏུ་མྱ་ངན་བྱེད་པར་གྱུར་པའི་སྐྱེ་བ་དང་རྒ་བ་དང་འཆི་བ་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བའི་དགོན་པར་འཁྱམས་པ། མཐའ་ཡས་པའི་སྡུག་བསྔལ་རྣམས་འཇོམས་པར་བྱེད་པའི་བདུད་རྩི་སྤངས་པའི་སྐྱེས་བུ་ངན་པ་སྡུག་བསྔལ་གྱི་ཆུ་བོར་བྱིང་བར་གྱུར་པ་ལ་ནི། མྱ་ངན་ལས་འདས་པ་ཉིད་ཡོད་པར་མི་འགྱུར་རོ། །དེ་ཅིའི་ཕྱིར་ཞེ་ན། གང་གི་ཕྱིར་འདིས་མྱ་ངན་ལས་འདས་པ་རྟོགས་པར་འགྱུར་བ་ལེགས་པར་འཐོབ་པར་བྱེད་པའི་ལམ་གྱི་རྒྱུ་ལ་ཡང་མི་འཇུག་པའི་ཕྱིར་རོ། །དེའི་ཕྱིར་འདི་བདེ་བའི་སྐལ་བ་ཅན་དུ་མི་འགྱུར་རོ། །གང་ཡང་འདུལ་བ་དང་ལྡན་པར་གྱུར་པ་འཇམ་པོའི་ཡིད་ཅན་དེ་དག་རྣམས་ཐམས་ཅད་ནི་མྱ་ངན་ལས་འདས་པ་འཐོབ་པའི་སྐལ་བ་ཅན་དུ་གྱུར་པ་རྣམས་ནི་དེ་དག་ཡིན་ནོ། །དཔེར་ན་ཏིལ་ལས་ནི་ཏིལ་མར་རོ། །ཉི་མ་ལས་ནི་འོད་ཟེར་རོ། །ཟླ་བ་ལས་ནི་བསིལ་བའོ། །མེ་ལས་ནི་དྲོ་བའོ། །ས་གཞི་ནི་བརྟན་པ་ཡིན་ནོ། །རྒྱ་མཚོ་ལས་ནི་ཧ་ཅང་མི་གཡོ་བའི་ཆུའོ། །བཏུང་ཆུ་ནི་བསིལ་བའོ། །{{page:{number:1813,folio:54a,volume:71}}}འབྱུང་བ་ཆེན་པོ་བཞི་པོ་རྣམས་ནི་བློ་ཀུན་ཏུ་གནས་པར་འགྱུར་བ་ཡིན་ནོ། །སེམས་འཇམ་པོ་རྣམས་ཀྱང་དེ་ཁོ་ན་བཞིན་དུ་ཡིན་ཏེ། སེམས་ལས་སུ་རུང་བ་དང་དད་པ་དང་ལྡན་པ་དང་རབ་ཏུ་བརྩོན་པ་དང་ལྡན་པ་དང་ཕྱིན་ཅི་མ་ལོག་པར་སྟོན་པར་བྱེད་པ་དང་རྒྱུ་དང་འབྲས་བུ་ལ་དད་པ་དང་ལྡན་པ་ལ་ནི་མྱ་ངན་ལས་འདས་པ་མདུན་ཉིད་ན་གནས་སོ། །དེ་ནས་དུས་དེར་རྨ་བྱའི་རྒྱལ་པོ་དེས་གཙུག་ལག་གི་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། གང་གི་སྙིང་ནི་བཏུལ་བྱས་པ། །ཞུ་བར་གྱུར་པའི་གསེར་བཞིན་ནོ། །དེ་ནས་ངེས་པར་ཕན་དགེ་བའི། །སྡུག་བསྔལ་ལས་ནི་མྱུར་དུ་འགྲོ། །ཀུན་ནས་ཉོན་མོངས་བཏུལ་བ་ཡིས། །གང་གི་སེམས་ནི་སྣོད་དུ་བྱས། །དེ་ལ་བདེ་ལེགས་སྐྱེ་འགྱུར་ཏེ། །ཞིང་རྣང་གི་ནི་སཱ་ལུ་བཞིན། །སེམས་ཀྱི་ཁྱིམ་གྱི་གཏེར་ལྡན་པ། །ལུས་ཅན་ཀུན་ལ་དེ་མི་བཟད། །མི་རྣམས་གཡོ་སྒྱུ་ཆེན་པོ་ཡིས། །དབུལ་བ་ཀུན་ནས་འཇོམས་པར་བྱེད། །དབང་པོ་རྣོ་ཞིང་ཞི་བ་དང་། །རྟག་ཏུ་བསམ་གཏན་གྱིས་གནས་ཤིང་། །ཡུལ་རྣམས་ལ་ཡང་བག་དང་ལྡན། །སྡུག་བསྔལ་དག་གིས་གནོད་པའང་མེད། །དེ་ལྟར་རྨ་བྱའི་མངའ་བདག་དེས་ཚིགས་སུ་བཅད་པ་བརྗོད་པ་ལ་འཐབ་བྲལ་བའི་ལྷ་དང་དགའ་ལྡན་པའི་ལྷ་དེ་དག་རྣམས་ཀྱང་ངོམས་པ་མེད་པས། སླར་ཡང་ཆོས་འདུལ་བ་དེ་ཉིད་ཉན་པར་འདོད་པས་ཐལ་མོ་ཁ་སྦྱར་ཏེ། དམ་པའི་ཆོས་ལ་གུས་པར་འགྱུར་ཞིང་། སླར་ཡང་ཆོས་ཉན་པར་འདོད་པས་རབ་ཏུ་སྨྲས་པ། འཕགས་པས་བཤད་དུ་གསོལ། རྨ་བྱའི་མངའ་བདག་གིས་བསྟན་དུ་གསོལ། སེམས་དཔའ་ཆེན་པོ་བདག་ཅག་རྣམས་སླར་ཉིད་ཀྱང་གཉིས་ཀྱིས་ལྷག་པའི་ཆོས་ཀྱི་རྣམ་གྲངས་ཉི་ཤུ་པ་འདི་དག་གང་ཐོས་པར་གྱུར་ནས་བདག་ཅག་རྣམས་མཆོག་ཏུ་བདེ་ལེགས་རྣམས་ཐོབ་པར་འགྱུར་བ་ལགས་སོ། །དེ་ནས་རྨ་བྱའི་མངའ་བདག་རྣམ་པར་བཀྲ་བ་དེ་ཉིད་སླར་ཉིད་ཀྱང་ལྷ་དེ་དག་རྣམས་ཉིད་ལ་ཆོས་ཀྱི་རྣམ་གྲངས་གཉིས་ཀྱིས་ལྷག་པའི་ཉི་ཤུ་པ་དེ་ཉིད་འཆད་པར་བྱེད་དོ། །འདི་ལྟ་སྟེ་ཆོས་གཞན་{{page:{number:1814,folio:54b,volume:71}}}འདི་ཡང་ཐེག་པ་ཆེན་པོ་ལ་ལེགས་པར་རབ་ཏུ་གནས་པའི་དགེ་སྦྱོང་ངམ་བྲམ་ཟེའམ་དེ་དག་དང་འདྲ་བ་རྣམས་ཀྱིས་ཀྱང་ཡིད་ལ་བྱའོ། །འདི་ཡང་གང་ཞེ་ན། འདི་ལྟ་སྟེ་རབ་ཏུ་རྟེན་པའོ། །རབ་ཏུ་རྟེན་པ་ཞེས་བྱ་བའི་ཆོས་ནི་ཐམས་ཅད་ནས་ཐམས་ཅད་ལ་མཛེས་སོ། །དེ་དང་ཡང་དག་པར་ལྡན་པའི་དགེ་སྦྱོང་ངམ་བྲམ་ཟེའམ་དེ་དག་དང་རང་བཞིན་མཚུངས་པར་གྱུར་པ་གཞན་རྣམས་ཐམས་ཅད་དང་། ཁྱིམ་པའམ་རབ་ཏུ་བྱུང་བའམ་གཞན་དག་ཀྱང་བྱིས་པའམ་རྒན་པོ་ཡང་རུང་སྟེ། དེ་དག་དང་ཡང་དག་པར་ལྡན་པར་གྱུར་ཅིང་། དེས་རབ་ཏུ་གཡོགས་པ་རྣམས་ནི་མཛེས་པ་ཡིན་ནོ། །དེ་དང་མི་ལྡན་པའི་སྐྱེས་བུ་རྣམས་ནི་ཅེ་སྤྱང་དང་ཁྭ་ཏ་དང་མཚུངས་པ་རྣམ་པར་གྱུར་པ་འདྲ་བ་མ་ཡིན་པ་རྣམས་ཡིན་ནོ། །རེ་ཞིག་རབ་ཏུ་རྟེན་པ་འདི་ཡང་རབ་ཏུ་བྱུང་བས་ཇི་ལྟར་བྱ་ཞེ་ན། རེ་ཞིག་དང་པོ་ཁོ་ནར་རབ་ཏུ་བྱུང་བ་རྣམས་ཀྱིས་རབ་ཏུ་བརྟེན་པར་བྱའོ། །དེ་ནི་རྣམ་པ་བདུན་ཏེ། རྣམ་པ་བདུན་པོ་འདི་དག་ཀྱང་གང་ཞེ་ན། འདི་ལྟ་སྟེ་ཡུལ་གྱི་རྗེས་སུ་འཐུན་པར་གྱུར་པའི་ཕྱག་དར་ཁྲོད་ཡུལ་གང་དང་གང་ན་ཇི་ལྟ་བུའི་གོས་དང་ཁྱིམ་པ་རྣམས་གྱོན་པར་བྱེད་པ་དེ་ཆེད་དུ་བོར་བར་གྱུར་པ་དང་། དུར་ཁྲོད་ན་གནས་པ་དེ་དག་ཀྱང་རབ་ཏུ་བྱུང་བས་བླང་བར་བྱའོ། །དེའི་ཕྱིར་གང་ཡང་དྲི་མ་ཅན་དང་ཧྲུལ་པོ་དང་སྦོམ་པ་དེ་དག་བླང་བར་བྱའོ། །འདི་ནི་ཆོས་གོས་ཀྱི་རབ་ཀྱི་རྟེན་ཡིན་ནོ། །གཞན་ཡང་ལྟ་བ་ལ་རབ་ཏུ་རྟེན་པ་ནི་མིག་རབ་ཏུ་ལྟ་བར་བྱེད་པ་རྣམ་པ་ཇི་ལྟ་བུ་ཡིན་ན། འདི་ན་གང་དགེ་སློང་དག་གཉའ་ཤིང་གང་ཙམ་དུ་ལམ་དུ་ལྟ་བར་བྱེད་པ་དང་། སྦྱིན་པ་པོ་དང་སྦྱིན་བདག་རྣམས་ཀྱི་ཁྱིམ་དུ་རྗེས་སུ་ཞུགས་པ་ན་ཡང་ས་ལ་ལྟ་བར་བྱེད་དོ། །དེ་ཡང་ན་སངས་རྒྱས་ཀྱི་སྐུ་གཟུགས་ལ་གཅིག་ཏུ་དྲན་པ་ཉེ་བར་གནས་པར་བྱེད་དོ། །དབང་པོ་གཅིག་ཏུ་བསྡམས་པ་དང་། ལུས་ཐམས་ཅད་ཤིན་དུ་ལེགས་པར་བསྡམས་པ་དང་། དབུགས་དབྱུང་བ་དང་རྔུབ་པ་བགྲང་བར་གྱུར་པས་ལུས་ཀྱི་དབང་དུ་བྱས་ནས་ཀྱང་དྲན་པ་དང་ལྡན་པས་རྒྱུ་བར་བྱེད་ཀྱི། སྦྱིན་བདག་གི་ཁྱིམ་དུ་རྣམ་པ་ཐམས་ཅད་དུ་ཡང་ཉེ་བར་མཁོ་བའི་སྣོད་སྤྱད་རྣམས་ཡོངས་{{page:{number:1815,folio:55a,volume:71}}}སུ་སྤྱད་ནས་ལྟ་བར་མི་བྱེད་དོ། །མིག་རིག་རིག་པོར་མི་བྱེད་ཅིང་བུད་མེད་དག་ལ་རབ་ཏུ་རྟོག་པར་མི་བྱེད་དོ། །བྱིས་པ་ལ་འཁྱུད་པར་མི་བྱེད་ཅིང་ཡང་དང་ཡང་དུ་རྐང་པ་དག་བསྐུམ་པར་མི་བྱེད་དོ། །ལག་པ་དག་རྣམ་པར་བསྐྱོད་པར་མི་བྱེད་དོ། །སྟན་ལས་རབ་ཏུ་བསྐྱོད་པར་མི་བྱེད་པ་དང་། ལག་པ་ལ་རང་གི་མགོ་བོ་བྱི་བྱད་མི་བྱེད་ལ་ཡང་དང་ཡང་དུ་ཆོས་གོས་དག་བསྐྱོད་པར་མི་བྱེད་དོ། །ལག་པས་ལག་པ་གནོན་པར་མི་བྱེད་ཅིང་སོར་མོ་བསྐྱོད་པར་མི་བྱེད་དོ། །འདི་ནི་རབ་ཏུ་རྟེན་པ་གཉིས་པ་ཡིན་ཏེ། རྣམ་པ་དེ་ལྟ་བུའི་དགེ་སློང་ནི་ལྟ་བར་བྱེད་པ་ལ་རྟེན་པ་རབ་ཡིན་ནོ། །གཞན་ཡང་རབ་ཏུ་རྟེན་པ་གསུམ་པ་ཡོད་དེ། དགེ་སློང་སྦྱིན་པ་པོ་དང་ཁྱིམ་བདག་གི་ཁྱིམ་དུ་ཞུགས་པར་གྱུར་ནས། རྐང་པ་གཉིས་བཀྲུས་ལ་ལག་པ་གཙང་མར་བྱས་ཏེ་ལྷུང་བཟེད་བྱི་དོར་བྱའོ། །བྱི་དོར་བྱས་ནས་ཀྱང་དམན་ཞིང་དམན་པའི་སེམས་ཀྱིས་སྟན་ལ་འདུག་པར་བྱའོ། །བསྡད་ནས་ཀྱང་གང་ཡང་རྐང་པ་གཉིས་ཀྱི་བར་ཙམ་གྱི་མདུན་དུ་ལྷུང་བཟེད་ཀྱི་ལྕུག་ཀོར་ལ་ལྷུང་བཟེད་གཞག་པར་བྱའོ། །ལག་པ་གཡས་པས་ཀྱང་ལྷུང་བཟེད་བསྲིངས་ལ་ལེགས་པར་བྱ་སྟེ། བསོད་སྙོམས་བྱིན་ལེན་བྱའོ། །བླངས་ནས་ཀྱང་དེའི་རྗེས་ལ་སྨན་བཞིན་དུ་དང་ཁམ་ཡང་ཧ་ཅང་ཆེ་བར་མི་བྱའོ། །དེ་ཡང་ཁ་ཧ་ཅང་གདངས་ནས་ཁར་གཞུག་པར་མི་བྱའོ། །སྒྲ་ཆེ་བས་བཟའ་བར་མི་བྱ་ཞིང་མཆུ་ཧ་ཅང་བསྐྱོད་པར་མི་བྱའོ། །གསུས་པའི་སུམ་ཆ་ཙམ་གྱིས་ཆོག་ཤེས་པར་གྱུར་པར་བྱའོ། །གཞན་དག་གི་ལྷུང་བཟེད་ལ་ཀུན་ཏུ་བལྟ་བར་མི་བྱའོ། །ཟས་གང་ལ་བརྐམ་ཆགས་བསྐྱེད་པར་གྱུར་པ་དེ་ཡང་བཟའ་བར་མི་བྱའོ། །དེ་ཟོས་པ་གང་གིས་བག་མེད་པ་གཞན་རྣམས་བྱེད་པར་མི་འགྱུར་བ་རྣམས་སོ། །སྟོན་མོའི་ཡུལ་དང་དུས་ངེས་པར་རྫོགས་པ་དང་གང་གིས་དབང་པོ་རབ་ཏུ་དང་བར་གྱུར་པ་དང་། ཤིན་ཏུ་མཉམ་པར་བཞག་པར་གྱུར་པའི་ཡིད་ཀྱིས་ཆོས་བསྟན་པར་བྱ་སྟེ། བློ་མཉམ་པར་བཞག་པས་དང་ཤིན་ཏུ་མྱུར་བར་མ་ཡིན་པ་དང་བུལ་བ་མ་ཡིན་པ་དང་དྲང་བ་མ་ཡིན་པ་དང་ཀྱོག་པོ་{{page:{number:1816,folio:55b,volume:71}}}མ་ཡིན་པ་དང་རིང་བ་མ་ཡིན་པ་དང་ཡུལ་དང་དུས་མངོན་པར་བལྟས་ཏེ། སྦྱིན་བདག་གི་སེམས་རྗེས་སུ་བསྲུངས་པར་འགྱུར་བར་བྱའོ། །ཇི་ལྟར་འདི་བག་མེད་པ་རྣམས་ཀྱིས་འཇིགས་པར་མི་འགྱུར་བར་བྱའོ། །འདི་ནི་རབ་ཏུ་རྟེན་པ་གསུམ་པ་ཡིན་ནོ། །གལ་ཏེ་ཡང་ཟས་ཐོབ་པར་གྱུར་པ་འདིས་ཅུང་ཟད་ཅིག་མཐོང་བར་གྱུར་པ་གྲོང་ངམ་གྲོང་ཁྱེར་རམ་ཚོང་འདུས་རྣམས་ལ་དེས་དེ་ཡིད་ལ་མི་བྱའོ། །འདོད་པར་ཡང་མི་བྱའོ། །དེ་ལ་སེམས་སྤྲོ་བ་བསྐྱེད་པར་ཡང་མི་བྱའོ། །ས་མཚམས་རིགས་པ་མ་ཡིན་པར་ཀུན་ཏུ་གོ་བར་བྱེད་པའི་གནས་མལ་རྣམས་ལ་བརྟགས་ཏེ་འདུག་པར་མི་བྱ་བ་འདི་ཉིད་ནི་རབ་ཏུ་རྟེན་པ་བཞི་པ་ཡིན་ནོ། །གཞན་ཡང་ངེས་པར་ཆགས་པ་མེད་པ་རབ་ཀྱི་རྟེན་ཡོད་དེ། དོན་རྣམས་ཐམས་ཅད་ལ་ལུས་དང་སྲོག་གཉིས་ལ་ཡང་ལྟོས་པ་མེད་པར་གྱུར་པའོ། །ཡོ་བྱད་དང་སྣོད་སྤྱད་མང་པོ་རྣམས་ཐོགས་ཤིང་ཁྱེར་བར་གྱུར་པ་ནི་དགེ་སློང་མ་ཡིན་པ་དང་། ཀུན་ཏུ་རྩོམ་པས་ཡུལ་ལྗོངས་རྒྱུ་བ་ལ་མངོན་པར་དགའ་བ་མ་ཡིན་པའི་དགེ་སློང་དུ་གྱུར་པ་དང་། གཞན་གྱི་རྟགས་དང་ཆ་བྱད་འཛིན་པ་མ་ཡིན་པ་དང་། ཕེའུ་བཏབ་པ་ལ་ཆེད་ཆེར་བྱེད་པ་མ་ཡིན་པ་དང་། ཁྱིམ་གཅིག་ཏུ་རབ་ཏུ་འཇུག་པ་ལ་མངོན་པར་དགའ་བར་གྱུར་པ་མ་ཡིན་པ་དང་། འདི་ནི་རབ་ཏུ་རྟེན་པ་ལྔ་པ་ཡིན་ནོ། །གཞན་ཡང་ངེས་པར་ཆགས་པ་མེད་པའི་རབ་ཏུ་རྟེན་པ་ཡོད་པ་ནི་ཤིང་དང་རྩྭ་དང་ས་གཅོད་པར་གྱུར་པ་མ་ཡིན། ལྷམ་ཁྲ་བོ་དང་གོས་ཁྲ་བོ་གྱོན་པར་འགྱུར་བ་མ་ཡིན། ཤིན་ཏུ་ཚུལ་ཁྲིམས་འཆལ་པ་རྣམས་ལ་ཡང་གཤེ་བར་བྱེད་པ་མ་ཡིན། རྒྱལ་པོའི་བསོད་སྙོམས་ལ་ལྟོས་པ་མཆོག་ཏུ་བྱེད་པ་མ་ཡིན། ཀུན་ཏུ་རྩོད་པས་གཟིར་བ་དང་ལྡན་པའི་དགེ་སློང་ལ་རྗེས་སུ་སྟེན་པར་བྱེད་པ་མ་ཡིན་པ་འདི་ནི་རབ་ཏུ་རྟེན་པ་དྲུག་པ་ཡིན་ནོ། །གཞན་ཡང་རབ་ཏུ་རྟེན་པ་དག་ཡོད་པ་ལ་ཇི་ལྟར་དགེ་སློང་གང་སེམས་མཉམ་པ་ལ་རྟེན་པ་དེ་ནི། རབ་ཀྱི་རྟེན་དེ་དང་དེས་རྗེས་སུ་བསྟེན་པས་ཕན་པ་བཞིན་དུ་གྱུར་པ། བདུད་ཀྱི་ཡུལ་ལས་འབྲོས་པ་ལ་བརྩོན་པ་ལ་ཆེད་ཆེར་བྱེད་པ་དང་། ཞི་བ་དང་། {{page:{number:1817,folio:56a,volume:71}}}དབང་པོ་དུལ་བ་རྣམས་ཀྱིས་རྗེས་སུ་སྟེན་པར་བྱེད་པ་ནི། རི་ཁྲོད་དང་རིའི་ཕུག་དང་བླ་གབ་མེད་པ་དག་ཏུ་རྒྱུ་བ་དང་། རྟག་ཏུ་ཡང་སྟོང་པ་ཉིད་དང་མཚན་མ་མེད་པ་དང་སྨོན་པ་མེད་པ་ལ་གནས་པར་གྱུར་པ་འདི་ནི་རབ་ཏུ་རྟེན་པ་བདུན་པ་ཡིན་ནོ། །དེ་ལྟར་ན་དགེ་སློང་གིས་རྣམ་པར་འཇོམས་པ་དང་། འཆིང་བ་རྣམས་ཐམས་ཅད་ལས་རྣམ་པར་གྲོལ་བར་ཡང་འགྱུར་རོ། །དེ་ནས་དེའི་དུས་འདིར་རྨ་བྱའི་མངའ་བདག་གིས་ཚིགས་སུ་བཅད་པ་གཞན་དག་བསྙད་པ། ཇི་ལྟར། ཇི་བཞིན་རབ་ཏུ་རྟེན་སྤྱོད་ལྡན། །ཡེ་ཤེས་སྤྱོད་ཡུལ་རྟེན་པའོ། །འཁོར་བའི་སྐྱོན་གྱིས་འཇིགས་པ་ཡི། །རབ་ཏུ་བྱུང་བ་འབྲས་བཅས་འདོད། །བསླབ་པའི་གཞི་ནི་ཉམས་མེད་དང་། །སྔོན་བདེ་བ་ལ་ཡང་སྤྲོ་མེད། །ཕུང་པོའི་རྒྱུན་གྱིས་འཇིགས་པ་ཡི། །ནགས་སུ་བསྟེན་པ་འབྲས་དང་ལྡན། །ངག་འཇམ་པ་དང་ཞི་བ་དང་། །མྱ་ངན་འདས་ལའང་ཁ་ཕྱོགས་པ། །ལུས་ནི་ཚུལ་ཁྲིམས་ཀྱིས་བརྒྱན་པའི། །རབ་ཏུ་བྱུང་བ་འབྲས་བཅས་འདོད། །བདག་གི་དངོས་དང་གཞན་དངོས་ལ། །གང་གི་བློ་ནི་རྨོངས་མེད་པ། །ལས་ཀྱི་རྣམ་པར་སྨིན་པས་མིན། །ལམ་དང་ལམ་མིན་དེ་བཞིན་ཉིད། །བདེ་དང་སྡུག་བསྔལ་འཇིགས་པ་དང་། །སྒྲིབ་པ་དང་ཡང་མི་ལྡན་ལ། །ཁྱིམ་གྱི་ཞགས་པ་རྣམ་གྲོལ་བས། །སྡུག་བསྔལ་ཉིད་ན་གནས་པ་མིན། །དེ་ལྟར་རབ་ཏུ་རྟེན་པའི་ཡོན་ཏན་རྣམ་པ་དུ་མ་རྣམས་སུ་རྨ་བྱའི་མངའ་བདག་འདིས་ལྷ་དེ་དག་རྣམས་ལ་བརྗོད་དེ་ལྷ་དེ་དག་རྣམས་སླར་ཡང་དད་པ་སྐྱེད་པར་བྱེད་པའི་ཕྱིར་རོ། །དེའི་ཚེ་ལྷ་དེ་དག་རྣམས་ཐམས་ཅད་ཀྱང་ཆོས་འདུལ་བ་རྣམ་པ་དུ་མར་བརྗོད་པར་གྱུར་པ་ན་མཉམ་པར་གཞག་པའི་རྣ་བའི་བུག་པས་ཉན་པར་བྱེད་དོ། །དེ་ནས་གཞན་ཡང་རྨ་བྱའི་མངའ་བདག་དེ་སྤྲོ་བ་ལྡོག་པ་མེད་པར་གྱུར་པས་སླར་ཡང་ཆོས་དེ་ཉིད་སྟོན་པར་བྱེད་དེ། འཐབ་བྲལ་གྱི་ལྷ་དེ་དག་རྣམས་དང་ཀུན་ཏུ་ལྷགས་པར་གྱུར་པའི་དགའ་ལྡན་གྱི་ལྷ་དེ་དག་རྣམས་ལ་དམ་པའི་ཆོས་སྒྲོགས་པ་ལ་གུས་པས་ཕྱིར་ཡང་རྨ་བྱའི་བདག་པོ་དེ་ཉིད་ཀྱིས་ཆོས་སྟོན་པར་བྱེད་{{page:{number:1818,folio:56b,volume:71}}}དོ། །ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེ་ལ་ཡང་ཇི་ལྟར་གཅེས་པར་བྱ་བར་གྱུར་པའི་ཆོས་གཞན་དེ་ཡང་གང་ཞེ་ན། འདི་ལྟ་སྟེ། ལས་ལ་དད་པ་དང་ལྡན་པའོ། །ལས་དང་འབྲས་བུ་ལ་དད་པ་དང་ལྡན་པ་ཞེས་བྱ་བའི་ཆོས་ནི་ཆེན་པོར་གྱུར་པ་ཡིན་ནོ། །གང་ཡང་དགེ་སྦྱོང་ངམ་བྲམ་ཟེའམ་དེ་དག་དང་མཚུངས་པར་གྱུར་པ་རྣམས་ཀྱང་རུང་སྟེ། ལས་དང་འབྲས་བུ་ལ་དད་པ་དང་ལྡན་པར་གྱུར་པའི་ཡིད་ཅན་དེས་ནི་ལུས་ཀྱི་ཉེས་པ་སྤྱོད་པར་བྱེད་པ་ན་ཤེས་པར་བྱེད་དེ་ཇི་ལྟར། ལུས་ཀྱི་ཉེས་པར་སྤྱད་པ་འདི་བསྟེན་ཅིང་བསྒོམས་ལ་ལན་མང་དུ་བྱས་པས་ནི། མི་འདོད་པ་མི་སྡུག་པ་ཡིད་དུ་མི་འོང་བའི་རྣམ་པར་སྨིན་པ་རྣམས་བདག་ལ་འབྱུང་བར་འགྱུར་བ་ཡིན་ཏེ། དམྱལ་བ་དང་ཡི་དགས་དང་དུད་འགྲོའི་འགྲོ་བའི་ཡུལ་རྣམས་ལ་འབྲས་བུ་མི་འདོད་པ་མི་སྡུག་པ་ཡིད་དུ་མི་འོང་བའི་སྡུག་བསྔལ་རྣམས་སོ་སོར་མྱོང་བར་འགྱུར་ཏ་རེ། དེ་བཞིན་དུ་རང་ཉིད་ངག་གི་ཉེས་པར་སྤྱོད་པ་རྣམས་སྤྱོད་པ་ན་ཡང་འདི་ལྟར་ཡིད་ལ་བྱེད་དོ། །ཇི་ལྟར་བདག་གི་ངག་གི་ཉེས་པར་སྤྱོད་པ་འདི་ཉིད་བསྟེན་ཅིང་བསྒོམས་ལ་ལན་མང་དུ་བྱས་པས་ནི། མི་འདོད་པ་མི་སྡུག་པ་ཡིད་དུ་མི་འོང་བའི་འབྲས་བུ་རྣམ་པར་སྨིན་པ་འབྱུང་བར་འགྱུར་ཏེ། དམྱལ་བ་དང་ཡི་དགས་དང་དུད་འགྲོའི་འགྲོ་བ་རྣམས་སུ་མི་དགེ་བའི་ལས་ཀྱིས་སྐྱེ་བ་རབ་ཏུ་མྱོང་བར་འགྱུར་རོ། །དེ་བཞིན་དུ་ཡིད་ཀྱིས་ཉེས་པར་སྤྱོད་པ་ཡང་བྱེད་པ་དང་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པས་ནི། མི་སྡུག་ཅིང་ཡིད་དུ་མི་འོང་ལ་མི་འདོད་པ་མི་སྡུག་པ་ཡིད་དུ་མི་འོང་པའི་འབྲས་བུ་དམྱལ་བ་དང་ཡི་དགས་དང་དུད་འགྲོའི་ཡུལ་རྣམས་སུ་འབྱུང་བར་འགྱུར་ཏེ། དགེ་སྦྱོང་ངམ་བྲམ་ཟེའམ་དེ་དག་དང་མཚུངས་པར་གྱུར་པ་གཞན་རྣམས་སམ། གང་ཡང་དེ་དག་དང་འདྲ་བར་གྱུར་པ་རྣམས་ཀྱིས་གང་སྔོན་གྱི་དུས་ན་སྡིག་པའི་ལས་བྱས་པར་གྱུར་པ་རྣམས་དྲན་པར་བྱས་ནས་བཤགས་པར་བྱེད་དོ། །འགྱོད་པར་ཡང་བྱེད་དོ། །སངས་རྒྱས་ལ་རྗེས་སུ་སྟེན་པར་བྱེད་དོ། །ཇི་ལྟར་བདག་ཅག་གི་ལས་ཀྱི་འབྲས་བུ་ཉེས་པར་བྱས་པ་{{page:{number:1819,folio:57a,volume:71}}}རྣམས་ལས་གྲོལ་བར་འགྱུར་ཞེས། དེ་དག་རྣམས་ནི་ཡོངས་སུ་འདྲི་བའི་རང་བཞིན་ཅན་དུ་འགྱུར་རོ། །དེ་ནས་དེ་རྒན་པོ་ཤེས་ཉེན་དང་ལྡན་པ་དུལ་བ་ལ་སྤྲོ་བར་བྱས་ནས་ལྟུང་བ་འདི་དག་བཤགས་པར་བྱེད་དོ། །འདི་ལས་ལངས་པས་དེ་སྲིད་ཀྱི་སྡིག་པའི་ལས་རྣམས་ཟད་པར་འགྱུར་རོ། །དེ་ལྟར་རེ་ཞིག་གང་སྔོན་གྱི་དུས་ན་ལས་བྱས་པར་འགྱུར་བ་དམ་པ་མ་ཡིན་པའི་ལས་ཉེ་བར་བྱས་པ་དེ་དག་ཕྱིས་ཡང་མི་བྱེད་དོ། །ལྡང་བར་ལ་ཡང་སྤྱོད་པར་བྱེད་དོ། །དེས་མི་དགེ་བའི་ལས་འདི་དག་ཐམས་ཅད་ནས་ཐམས་ཅད་དུ་རབ་ཏུ་བྲལ་བར་འགྱུར་བའམ། དེ་དག་མགོ་སྨད་པར་འགྱུར་རོ། །དེ་བཞིན་དུ་ད་ལྟར་བའི་དུས་སུ་ཉེས་པར་བྱས་པའི་ལས་བྱས་པར་གྱུར་པ་ལུས་ཀྱི་དང་ངག་གི་དང་ཡིད་ཀྱིས་ཀྱང་སྟེ། རྣམ་པ་གསུམ་པོ་སེམས་ཡང་མོར་ཡོངས་སུ་འཇུག་པས་གལ་ཏེ་བྱས་པར་གྱུར་ན་ཡང་། དུས་འཇུག་པ་ཡུན་ཐུང་ངུས་དེ་མ་ཐག་ཏུ་གང་དག་སེམས་ཀྱིས་ཡོངས་སུ་བཏང་ནས་བཤགས་པར་བྱེད་དོ། །འགྱོད་པ་སྐྱེད་པར་བྱེད་ཅིང་ཕྱིས་ཡང་མི་བྱེད་དོ། །དེ་དེ་བཞིན་དུ་རབ་ཏུ་འགྱོད་པར་བྱེད་པར་གྱུར་པ་ཡིན་ན། གང་ལ་ལས་དེའི་ཕྱི་བཞིན་ལྟ་བར་བྱེད་པར་མི་འགྱུར། སྡིག་པའི་ལས་རྣམས་ཡོད་པ་མ་ཡིན་ལྡན་པ་མ་ཡིན་ནོ། །དེ་ཐམས་ཅད་ནས་ཐམས་ཅད་དུ་མེད་པར་འགྱུར་བའམ་ཟད་པར་བྱེད་པའམ་ཉམས་སྨོད་པར་ཡང་འགྱུར་རོ། །ཇི་ལྟར་ལས་ཀྱི་འབྲས་བུ་རྣམ་པར་སྨིན་པ་ཤེས་པའི་དགེ་སྦྱོང་ངམ་བྲམ་ཟེའམ་གཞན་ཡང་དེ་དང་འདྲ་བ་རྣམས་དཔྱོད་པར་བྱེད་དེ། ཇི་ལྟར་གལ་ཏེ་བདག་གིས་ལུས་ཀྱིས་ཉེས་པར་སྤྱོད་པའམ་ངག་གིས་ཉེས་པར་སྤྱོད་པ་འདི་དག་རྣམས་བྱས་ཤིང་གོམས་པར་བྱས་པར་གྱུར་ན། དེས་བདག་དམྱལ་བ་དང་ཡི་དགས་དང་དུད་འགྲོའི་འགྲོ་བའི་ཡུལ་རྣམས་སུ་འབྲས་བུ་རྩུབ་པོ་འབྱུང་བར་འགྱུར་བས་ན། དེ་མི་དགེ་བའི་ལས་ཀྱི་འབྲས་བུ་མ་སྐྱེས་པ་དེ་རྣམས་མི་སྐྱེ་བར་བྱ་བའི་དོན་དུ་འབད་ཅིང་རྩོལ་ལ་བརྩོན་འགྲུས་རྩོམ་པར་བྱེད་དོ། །དེ་ལྟ་དེ་ལྟར་འདས་པའི་དུས་ཀྱི་ལས་ཀྱི་འབྲས་བུ་རྣམས་ལ་དད་པའི་སྟོབས་དང་ལྡན་པའི་དགེ་སྦྱོང་ངམ་བྲམ་ཟེ་{{page:{number:1820,folio:57b,volume:71}}}རྣམས་ཀྱིས་ཀྱང་རུང་སྟེ། དེ་དག་རྣམས་ཀྱི་དམྱལ་བ་མྱོང་བར་འགྱུར་བའི་ལས་དུས་རིང་དུ་ཀུན་ཏུ་མྱོང་བར་གྱུར་པ་ཆེས་འཇིགས་པར་གྱུར་པའི་ཚོར་བ་གང་ཡིན་པ་དེ་ཡང་དུས་ཐུང་བ་དང་ཤིན་ཏུ་ཞན་པའི་ཚོར་བར་གྱུར་པའམ། ཐམས་ཅད་ཀྱི་ཐམས་ཅད་དུ་ཡང་མེད་པར་འགྱུར་རོ། །དེ་དེ་ལྟར་གཞན་ཡང་སྤྱོད་པར་བྱེད། འབད་པར་བྱེད། བརྩོན་འགྲུས་རྩོམ་པར་བྱེད་པས་ནི་གང་དེ་ཡི་དགས་སུ་སྐྱེ་བར་བྱེད་པའི་ལས་ངན་པ་རྣམས་དུས་རིང་དུ་མྱོང་བར་འགྱུར་བ་དང་། བཀྲེས་པ་དང་སྐོམ་པའི་རང་བཞིན་གྱིས་ཆེས་དྲག་པ་ཡོད་པ་དེ་དག་རྣམས་དམན་པར་འགྱུར་རོ། །དུས་ཐུང་བར་འགྱུར་བའམ་ཐམས་ཅད་ཀྱི་ཐམས་ཅད་དུ་ཡང་མེད་པར་འགྱུར་རོ། །དེ་དེ་བཞིན་དུ་དགེ་སྦྱོང་ངམ་བྲམ་ཟེ་རྣམས་དང་གང་ཡང་དེ་དག་དང་འདྲ་བར་ལས་དང་འབྲས་བུ་ལ་དད་པ་དང་ལྡན་པ་རྣམས་གང་ཡིན་པ་རྣམས། དེ་དག་གིས་དུད་འགྲོར་སྐྱེ་བར་འགྱུར་བའི་ལས་ཆེས་འཇིགས་པ་རྣམས་བྱས་པས། དེ་དག་ཕན་ཚུན་དུ་ཟ་བར་བྱེད་པ་དུས་རིང་བར་མྱོང་བར་འགྱུར་བ་དེ་དག་རྣམས་ཀྱང་ཤིན་ཏུ་ཆུང་བ་དང་། ཕན་ཚུན་དུ་ཟ་བ་མི་མྱོང་བར་འགྱུར་བ་དང་། དུས་ཐུང་བ་དང་ཐམས་ཅད་ནས་ཐམས་ཅད་དུ་ཡང་མེད་པར་འགྱུར་རོ། །གང་བྱས་ཤིང་བསགས་ལ་ངེས་པ་ཁོ་ནར་སོ་སོར་མྱོང་བར་འགྱུར་བའི་ལས་ཀྱི་འབྲས་བུ་གང་དང་གང་ལ་འཕེན་པར་བྱེད་པའི་དམྱལ་བ་དང་ཡི་དགས་དང་དུད་འགྲོའི་འགྲོ་བའི་ལུས་རྣམས་ནི་མ་གཏོགས་སོ། །གཞན་ཡང་ལས་ཀྱི་འབྲས་བུ་དེ་ཉིད་ལ་དད་པ་དང་ལྡན་པ་ཡིན་ཏེ། འདི་ལྟར་ལས་དེ་ནི་ཤིན་ཏུ་རྟོགས་པར་དཀའ་བ་དང་མཆོག་ཏུ་ཕྲ་བར་གྱུར་པའི་ལས་ཀྱི་འབྲས་བུ་རྣམས་ལ་དཔྱོད་པར་བྱེད་དོ། །དེ་ལ་མི་དགེ་བའི་ལས་རྣམ་པ་གསུམ་པོ་དེ་དག་བྱས་པར་གྱུར་པ་རྣམས་དེ་སོ་སོར་བཤགས་པར་བྱེད་པ་དང་། ཁ་ན་མ་ཐོ་བ་དེ་དག་རྣམས་རབ་ཏུ་སྤངས་པར་བྱེད་པ་དེ་ལ། གང་ཁོ་ན་ངེས་པར་མྱོང་བར་འགྱུར་བ་རྣམས་ལས་དུད་འགྲོའི་འགྲོ་བ་མྱོང་བར་འགྱུར་བ་དེ་དག་འདི་ལྟར་སེམས་ཀྱིས་ལེགས་པར་བསྒོམས་ཤིང་ཡོངས་སུ་དག་པས་དེ་སྤོང་བར་བྱེད་དོ། །དེ་ལ་གང་དམྱལ་བ་{{page:{number:1821,folio:58a,volume:71}}}མྱོང་བར་འགྱུར་བ་དང་ཡི་དགས་དང་དུད་འགྲོའི་འགྲོ་བ་མྱོང་བར་འགྱུར་བ་དང་ལན་གྲངས་གཞན་ལ་མྱོང་བར་འགྱུར་བ་རྣམས་སེམས་ཀྱིས་རྣམ་པར་འགྱོད་པར་བྱེད་པ་དང་། གཉེན་པོ་དཀར་པོའི་ཆོས་རྣམས་ཀྱིས་ཉེ་བར་བཅོམ་པའི་དབང་གིས་ཀྱང་རྣམ་པ་ཐམས་ཅད་དུ་མི་འགྱུར་བའམ། ཉམས་སྨོད་པར་བྱེད་པའམ་ལས་དེ་ཉིད་ཀྱིས་གང་ཆེས་སྡུག་བསྔལ་བའི་དུད་འགྲོའི་སྐྱེ་གནས་སོ་སོར་རབ་ཏུ་མྱོང་བར་འགྱུར་བ་ཡང་རུང་སྟེ། ཉེས་པར་བྱས་པ་དེ་བཤགས་པ་ལས་ལངས་པས་སམ། ཆོས་ཤིན་ཏུ་དཀར་བར་གྱུར་པའི་ལེགས་པར་བྱས་པའི་ལས་རྣམས་ཀྱིས་ཀྱང་། གང་དུད་འགྲོར་ཚེ་རིང་པོར་འཚེད་པར་བྱེད་པ་རྣམས་ཉེ་བར་བཅོམ་པས་དེ་ཚེ་ཐུང་ངུ་དང་སྡུག་བསྔལ་ཆུང་བར་ཡོངས་སུ་འཚེད་པའམ་ཐམས་ཅད་དུ་མེད་པར་བྱེད་དོ། །དེ་ལ་རྒྱུ་བ་འདི་དང་མཚན་མ་འདི་དག་གིས་ལས་དང་འབྲས་བུ་ལ་དད་པ་དང་ལྡན་པ་ཉིད་དུ་བྱའོ། །དགེ་སྦྱོང་ངམ་བྲམ་ཟེའམ་དེ་དག་དང་འདྲ་བར་གྱུར་པ་གཞན་རྣམས་ཀྱང་རུང་སྟེ། གང་ཡང་ལས་དང་འབྲས་བུ་ལ་དད་པ་དང་ལྡན་པ་དེ་ནི། ཆུ་ཀླུང་གི་ངོས་དང་བཅས་ནས་ཚད་ཡོད་པར་འཁོར་བ་ན་འཁོར་བ་ཡིན་ནོ། །དེ་ཅིའི་ཕྱིར་ཞེ་ན། གང་འགྲོ་བ་ལྔ་ན་དགེ་བ་དང་མི་དགེ་བའི་ལས་རྣམས་ཀྱིས་མ་བསྐྱེད་པའི་འབྲས་བུར་གྱུར་པ་གང་ཡིན་པའི་སྐྱེ་བ་ནི་ཅུང་ཟད་ཅིག་ཀྱང་ཡོད་པ་མ་ཡིན་ནོ། །དེའི་ཕྱིར་དེ་ཁོ་ན་བཞིན་དུ་སྐྱེས་བུའི་སྙིང་པོ་ནི་གང་ལས་དང་འབྲས་བུ་ལ་དད་པ་དང་ལྡན་པ་ཞེས་བྱ་བ་ཡིན་ཏེ། སྲོག་ཆགས་རྣམས་ནི་ཐམས་ཅད་ཀྱང་ལས་རྣམས་ཐམས་ཅད་ཀྱི་འབྲས་བུའི་བགོ་སྐལ་ལ་སྤྱོད་པ་ཡིན་ནོ། །དེའི་ཕྱིར་ན་བུད་མེད་དམ་སྐྱེས་པ་རྣམས་ཀྱིས་ཀྱང་རུང་སྟེ། ཐམས་ཅད་ཀྱིས་ཀྱང་རབ་ཏུ་བརྩོན་པས་ཉིན་མོ་དང་མཚན་མོར་ཡང་བདག་ཉིད་ཐམས་ཅད་ཀྱིས་ལས་དང་འབྲས་བུ་ལ་དད་པའི་སྟོབས་བསྐྱེད་པར་བྱའོ། །འདིར་རེ་ཞིག་འཁོར་བའི་སྲོག་ཆགས་རྣམས་ལ་དེ་དག་སྙིང་པོར་གྱུར་པའོ། །ཆོས་གཞན་ཡང་དགེ་སྦྱོང་ངམ་བྲམ་ཟེའམ་གཞན་ཡང་དེ་དང་རང་བཞིན་མཚུངས་པ་རྣམས་ཀྱིས་ཡིད་ལ་བྱའོ། །འདི་ཡང་གང་ཞེ་ན། འདི་ལྟ་སྟེ་མི་གནས་པས་ཉེ་བར་{{page:{number:1822,folio:58b,volume:71}}}བཅོམ་པ་ཉིད་དོ། །མི་གནས་པས་ཉེ་བར་བཅོམ་པ་ནི་གང་གི་ཕྱིར་དགེ་སྦྱོང་ངམ་བྲམ་ཟེ་རྣམས་གང་དག་ཡིན་ཡང་རུང་སྟེ། དེ་དག་རྣམས་ནི་བློ་གྲོས་དམན་པ་རྣམས་ཡིན་ནོ། །མི་གནས་པས་ཉེ་བར་བཅོམ་པར་གྱུར་པའི་སྐྱོན་དེས་སེམས་ཆགས་པར་བྱེད་དོ། །མི་གནས་པ་དེ་ཉིད་ཀྱིས་ཀུན་ཏུ་འཁོར་བར་བྱེད་དེ། དགེ་འདུན་གྱི་ཀུན་དགའ་ར་བ་དང་གཙུག་ལག་ཁང་དང་གྲོང་དང་ཡུལ་དང་གྲོང་ཁྱེར་དང་གཞན་དག་ཏུ་ཡང་རུང་སྟེ། རྟག་ཏུ་ཡང་ལེ་ལོ་ཅན་དུ་འགྱུར་རོ། །དེ་དང་དེ་ཉིད་ལ་དགའ་བར་འགྱུར་རོ། །དེ་ཞི་བའི་དགོན་པ་རྣམས་དང་ཞི་བའི་གནས་གཞན་དག་རྣམས་སུ་ཡང་མངོན་པར་དགའ་བར་མི་འགྱུར་རོ། །ལེགས་པར་འགྲོ་བའི་རང་བཞིན་ཅན་མ་ཡིན་ཏེ། འགྲོན་ལམ་དུ་འགྲོ་བའི་དབང་དུ་བྱས་པ་ན་ཡང་དེ་ནི་རབ་ཏུ་བྱུང་བ་ཡང་མ་ཡིན་ལ་ཁྱིམ་པ་ཡང་མ་ཡིན་ནོ། །དེ་ཐམས་ཅད་དུ་རིགས་མཚུངས་པར་འགྱུར་རོ། །ཡུལ་ཕྱོགས་གཅིག་པོ་དེ་ཉིད་ལ་གནས་པས་ཀྱང་དུས་འདའ་བར་བྱེད་དོ། །དེ་གང་གི་དོན་དུ་རབ་ཏུ་བྱུང་བར་གྱུར་པའི་བསམ་གཏན་གྱིས་བདེ་བར་གནས་པར་བྱ་བ་དེ་ཉིད་ནི་མི་བྱེད་དེ། ཀུན་ཏུ་གནས་པའི་སྐྱོན་གྱིས་ཉེ་བར་བཅོམ་པའི་ཕྱིར་རོ། །གང་ཡང་མི་ཚུགས་པའི་སྐྱོན་དེ་རིག་པར་གྱུར་ནས་དགེ་སྦྱོང་ངམ་བྲམ་ཟེའམ་གཞན་ཡང་དེ་དང་རང་བཞིན་འདྲ་བ་དག་ལ་སྦྱིན་པ་པོ་དང་སྦྱིན་བདག་རྣམས་ཁ་དྲག་པར་འགྱུར་རོ། །འདི་དང་ཕྲད་པའི་དོན་དུ་ཐམས་ཅད་དུ་ཉེ་བར་འོང་བར་ཡང་མི་འགྱུར་རོ། །འདི་ལ་གང་སྦྱིན་པ་པོ་དང་སྦྱིན་བདག་རྣམས་དབང་དུ་མི་འགྱུར་བར་དབང་ཆེན་པོར་འགྱུར་རོ། །འདི་དག་གི་ཚིག་ཉན་པར་མི་འགྱུར་ཞིང་། དེ་གཙོ་བོར་བྱས་ནས་སྦྱིན་པ་རྣམས་གཏོང་བར་མི་བྱེད་དོ། །ཤིན་ཏུ་སེམས་སྟོབས་ཡང་བར་གྱུར་པ་འདུག་པའི་ས་མི་ཟིན་པས་ཉེ་བར་བཅོམ་པ་རྟག་ཏུ་འཕྲད་པར་བྱེད་པ་རྟག་ཏུ་ཞབས་འབྲིང་བྱེད་པ་ཡིན་ནོ། །དེ་ཀུན་ཏུ་གནས་པས་ཉེ་བར་བཅོམ་པའི་སྐྱོན་གྱིས་ཉེ་བར་བཅོམ་པར་གྱུར་པ་ལ་བཞད་གད་དུ་བྱེད་དོ། །ཁྱིམ་པ་དག་ཕན་ཚུན་དུ་གླེང་བརྗོད་ཀྱང་བྱེད་དེ། ཇི་ལྟར་དགེ་སྦྱོང་ངམ་བྲམ་ཟེ་ཆེ་གེ་མོ་ཞེས་བྱ་བ་གར་ཡང་མི་ཆགས་པས་{{page:{number:1823,folio:59a,volume:71}}}ཉེ་བར་བཅོམ་པས་དེ་དང་དེ་ཉིད་ལ་དགའོ། །དགོན་པ་ཞི་བ་རྣམས་སུ་ནི་མ་ཡིན་གྱི། རྟག་ཏུ་ཚོལ་སོག་བྱེད་པའི་རང་བཞིན་ཅན་རྟག་ཏུ་ཁྱིམ་པ་རྣམས་ལྟ་བར་འདོད་པ་དང་། ཞབས་འབྲིང་གི་དངོས་པོར་ཡང་འགྲོ་བ་དང་བྲན་བཞིན་དུ་ཁྱིམ་པ་རྣམས་ཀྱི་གཡོག་བྱེད་དོ། །གཡོག་བྱེད་པར་གྱུར་པས་དེ་དག་གིས་ཁ་ཉེན་པར་བྱེད་དོ། །དེ་ཉིད་ཀྱིས་ཁྱིམ་པ་ཀུན་ཆུབ་པར་མི་འགྱུར་ལ། རབ་ཏུ་བྱུང་བར་ཡང་མི་འགྱུར་ཏེ་མི་གནས་པའི་སྐྱོན་གྱིས་ཉེ་བར་བཅོམ་པའི་ཕྱིར་རོ། །གང་ལ་ཡང་སྐྱོན་འདི་དག་རྣམས་མེད་པ་དེ་ནི་སྐྱེ་བོ་རྣམས་ཐམས་ཅད་ཀྱིས་འབྱོར་བར་བྱེད་དོ། །གང་ཀུན་ཏུ་གནས་པས་ཉེ་བར་བཅོམ་པའི་སྐྱོན་གྱིས་སྦྱིན་པ་པོ་དང་སྦྱིན་བདག་རྣམས་ཁ་མི་དྲག་པར་མི་འགྱུར་བ་ནི་འགའ་ཡང་ཡོད་པ་མ་ཡིན་ནོ། །གནས་པ་མེད་པར་ཀུན་ཏུ་ལྟ་བར་བྱེད་པའི་སྐྱོན་གྱིས་ཡང་མོར་འགྱུར་ཞིང་། དགེ་སྦྱོང་དང་བྲམ་ཟེ་གང་འགའ་ཞིག་ཀུན་ཏུ་གནས་པས་ཉེ་བར་བཅོམ་པར་གྱུར་པ་རྣམས་ལ་ནི། ཇི་སྲིད་དུ་རྣམ་པ་དེ་ལྟ་བུ་དང་སྐྱོན་གཞན་དག་རྣམས་ཀྱང་འབྱུང་བར་འགྱུར་རོ། །དེའི་ཕྱིར་དགེ་སྦྱོང་དང་བྲམ་ཟེ་རྣམས་དང་དེ་དག་དང་མཚུངས་པ་གཞན་རྣམས་ཀྱིས་ཀྱང་གཅིག་བྱ་བར་བྱ་སྟེ། རྟག་ཏུ་ཆགས་པ་མེད་པའི་བློ་དང་། རྟག་ཏུ་གཅིག་པུ་མངོན་པར་དགའ་བ་དང་། ཤིང་དྲུང་པ་དང་། དུར་ཁྲོད་པ་དང་། ཕུག་གི་ནང་དུ་བསམ་གཏན་བྱེད་པ་དང་། རི་ཁྲོད་སྟེན་པ་དང་། གཅིག་ཏུ་རྣམ་པར་རྒྱུ་བས་གནས་སྐབས་ཐམས་ཅད་དུ་ཇི་སྲིད་འཚོ་བའི་བར་དུ་མི་གནས་པས་ཉེ་བར་བཅོམ་པ་ཉིད་ཡོངས་སུ་སྤང་བར་བྱའོ། །གཅིག་པུ་ཞིག་འགའ་ཞིག་དང་ཡང་མངོན་པར་ཆགས་པར་མི་བྱའོ། །ཆགས་པ་རྣམས་ཐམས་ཅད་ཡོངས་སུ་སྤང་བར་བྱའོ། །ཆགས་པ་རྣམས་ཐམས་ཅད་ཡོངས་སུ་སྤངས་པ་ལས་ཐར་པ་ཐོབ་པར་འགྱུར་རོ། །དེ་ནི་མི་གནས་པས་ཉེ་བར་བཅོམ་པ་ཡིན་ནོ། །དེ་ནས་དུས་དེའི་ཚེ་རྨ་བྱའི་མངའ་བདག་དེས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། ཀུན་ནས་ཉེར་བཅོམ་དགེ་སློང་ནི། །མི་རྣམས་ཀྱི་ནི་བྲན་བཞིན་མཐོང་། །རྩྭ་བཞིན་དུ་ནི་ཡང་མོར་{{page:{number:1824,folio:59b,volume:71}}}འགྱུར། །རང་དོན་ལས་ཀྱང་ཉམས་པར་འགྱུར། །གནས་ཀྱིས་ཉེར་བཅོམ་དགེ་སློང་ནི། །ཁྱིམ་པ་མ་ཡིན་ནགས་གནས་མིན། །བསམ་གཏན་བསྒོམ་པར་བྱ་བ་ལ། །ཡིད་ཆེས་ཉིད་ནི་རབ་མི་འཇུག །མི་གནས་ཉེར་བཅོམ་དགེ་སློང་ནི། །རྟག་ཏུ་ཚོལ་སོག་ལ་བརྩོན་ནོ། །ཚོལ་སོག་ལ་ནི་བྲེལ་བའི་ཡིད། །ཚེ་ཡང་ཡོངས་སུ་ཉམས་པར་འགྱུར། །སྐད་ཅིག་ཤིན་ཏུ་མྱུར་འཇུག་པའི། །གསོན་པ་གོ་བ་ཉིད་མ་ཡིན། །བདེ་བ་གཞན་དུ་ལོངས་སྤྱད་པ། །གང་བྱས་པ་ནི་རིག་པའང་མིན། །གནས་ཀྱིས་ཉེ་བར་བཅོམ་དགེ་སློང་། །སྐྱེ་བོ་ལ་ལྟ་ཆེད་ཆེར་བྱེད། །རྟག་ཏུ་སྡིག་པས་འགྲོ་བ་ཡིན། །དེས་ཀྱང་ངན་སོང་གནས་སུ་འགྲོ། །ཡིད་ནི་མངོན་པར་ཞེན་པ་མེད། །ཆགས་པ་མེད་པའི་ལུས་ཅན་རྣམས། །ཆགས་པ་ཀུན་ལས་རྣམ་གྲོལ་བ། །དགེ་སྦྱོང་འབྲས་དང་བཅས་པར་འདོད། །རི་ཡི་ཁྲོད་དང་ཤིང་གི་དྲུང་། །རྟག་ཏུ་བསམ་གཏན་གྱིས་གནས་པ། །དགེ་བ་རབ་ཏུ་དད་པ་དང་། །ཡེ་ཤེས་སྐྱོན་དེ་ཡོངས་སུ་སྤངས། །ཆགས་པ་ཀུན་ལས་ངེས་རྣམ་གྲོལ། །ཡུལ་རྣམས་ཀྱིས་ཀྱང་བསླུས་མིན་པའི། །སྐམ་པོའི་ཤིང་ལ་མེ་བཞིན་དུ། །དགེ་སློང་དེ་ཡིས་ཉོན་མོངས་སྲེག །གཅིག་པུ་དགའ་བས་དགར་གྱུར་པའི། །དགེ་སློང་དབང་པོ་ལྔ་བསྡམས་པ། །ལུས་ཀྱི་མཚན་ཉིད་དེ་ཉིད་ཤེས། །མྱ་ངན་འདས་པ་རྟོགས་པར་འགྱུར། །བརྩོན་འགྲུས་ལྡན་ཞིང་དྲན་དང་ལྡན། །རྟག་པར་སྐྱོན་རྣམས་རྣམ་པར་སྤངས། །འགྱིང་བག་དོན་གྱི་སྐྱེད་ཚལ་བཞིན། །མྱ་ངན་འདས་པ་ལྷག་པར་འགྲོ། །མྱ་ངན་འདས་ལ་རྟག་མངོན་དགའ། །སྲིད་གསུམ་ཆུ་བོས་ཀྱང་འཇིགས་པ། །ཀུན་གནས་ཀྱིས་ནི་མ་བསླུས་པའི། །དག་པའི་བདག་ཉིད་དགེ་སློང་ཡིན། །དེ་ལྟར་མི་གནས་པས་ཉེ་བར་བཅོམ་པའི་སྐྱོན་རྣམས་དང་ལྡན་པས་དགེ་སློང་གང་དག་ཤིན་ཏུ་ཡང་སོ་སོར་རྒྱུག་པར་བྱེད་དོ། །དེའི་ཕྱིར་གཅིག་པུ་ཉིད་སྙིང་པོར་བྱེད་པ་རྣམས་ཀྱིས་མི་གནས་པར་ཉེ་བར་བཅོམ་པ་དགེ་སྦྱོང་རྣམས་ཡོངས་སུ་སྤང་བར་བྱའོ། །ཁྱིམ་པ་རྣམས་ཀྱིས་ཤིན་ཏུ་ཆུང་བར་ཉེ་བར་བཅོམ་པ་རྣམས་དང་། དགེ་སློང་གནས་{{page:{number:1825,folio:60a,volume:71}}}ཀྱི་ཉེ་བར་བཅོམ་པ་ལས་རེ་ཞིག་ཁྱིམ་པ་ལ་ཡང་སྐྱོན་དེ་དག་རྣམས་སུ་འགྱུར་ན། ཁྱིམ་གྱི་གནས་ནས་ངེས་པར་བྱུང་བའི་དགེ་སློང་ལ་སྐྱོན་རྣམས་ཐམས་ཅད་ཀྱི་སྐལ་བ་ཅན་དུ་འགྱུར་བ་ལ་ལྟ་སྨོས་ཀྱང་ཅི་དགོས། འདི་ལྟ་སྟེ། བརྟན་པས་ནི་དགེ་བའི་ཆོས་རྣམས་ཐམས་ཅད་འཐོབ་པར་འགྱུར་རོ། །དེའི་ཕྱིར་ཀུན་ཏུ་མི་གནས་པས་ཉེ་བར་བཅོམ་པ་རབ་ཏུ་བརྩོན་པས་ཀྱང་སྤང་བར་བྱའོ། །གཞན་ཡང་དགའ་ལྡན་པ་དེ་དག་རྣམས་དང་འཐབ་བྲལ་བའི་ལྷ་དེ་དག་རྣམས་ལ། རྨ་བྱའི་མངའ་བདག་དེས་བཅོམ་ལྡན་འདས་དེ་ཉིད་ཀྱི་མདོ་འཆད་པར་བྱེད་པ་ལ། ཇི་ལྟར་ཆོས་གཞན་ཡང་འདོད་པ་སྡུག་པ་ཡིད་དུ་འོང་བ་མྱ་ངན་ལས་འདས་པ་ཐོབ་པར་འགྱུར་བ་ཡོད་དོ། །དེ་ཡང་གང་ཞེ་ན། འདི་ལྟ་སྟེ། བརྟན་པ་དང་ལྡན་པའི་དགེ་སློང་རྣམས་ནི་རིགས་ཀྱི་དགེ་བའི་ཆོས་ཀྱི་ཁུར་ཁྱེར་བར་འགྱུར་རོ། །འཇིག་རྟེན་པ་རྣམས་ཀྱིས་ཤིན་ཏུ་ཡང་རབ་ཏུ་བསྔགས་པར་འགྱུར་རོ། །བརྟན་པ་ནི་འཇིག་རྟེན་པ་དང་འཇིག་རྟེན་ལས་འདས་པའི་ལམ་རྣམས་ལ་ཡང་རྒྱན་དུ་གྱུར་པ་ཡིན་ནོ། །སྐྱོན་རྣམས་ཐམས་ཅད་ལས་ཀྱང་རྣམ་པར་འགྲོལ་ལོ། །བརྟན་པ་སྐྱོན་ཐམས་ཅད་ལས་ངེས་པར་རྣམ་པར་གྲོལ་བ་ཡང་གང་གི་ཕྱིར་འདི་ནི་ཐོག་མ་མེད་པའི་དུས་ནས་རབ་ཏུ་འཇུག་པའི་སྐྱོན་གྱི་དྲ་བ་རྣམ་པ་དུ་མ་རྣམས་རབ་ཏུ་འཕྲོ་བ་དམ་ཞིང་ཤིན་ཏུ་བརྟན་པོར་སེམས་ཀྱི་རྗེས་སུ་འབྲེལ་བ་དེ་དག་རྣམས་དུས་ཅུང་ཟད་ཙམ་དང་། བརྩོན་འགྲུས་ཆུང་ངུ་དང་ཏིང་ངེ་འཛིན་དང་བརྟན་པ་ཡང་ཅུང་ཟད་ཙམ་གྱིས་གཞོམ་པར་མི་ནུས་ཤིང་། སེམས་ཀྱི་ས་གཞི་ལ་རྣམ་པར་ཞེན་ནས་གནས་པའི་སྐྱོན་གྱི་དྲ་བ་དེ་དག་རྣམས་ནི་དགེ་སློང་གིས་འཁོར་བ་ལས་འགྲོལ་བར་བྱེད་པའི་བརྟན་པ་མ་གཏོགས་པ་གཞན་རྣམས་ཀྱིས་ནི་ཆོད་པ་མ་ཡིན་ནོ། །དེ་དང་ཡང་དག་པར་ལྡན་པའི་རྣལ་འབྱོར་སྤྱོད་པ་རྣམས་ཀྱིས་ནི་རྐྱེན་རྣམས་ལས་ཉེ་བར་སྐྱེས་པའི་ཞེན་པ་མི་དགེ་བ་རྣམས་བློ་གྲོས་བརྟན་པོ་དག་གིས་ཡོངས་སུ་སྤོང་བར་བྱེད་པའི་ཕྱིར་རོ། །དེ་ལ་ཀུན་ཏུ་ཆགས་པར་ཡང་མི་བྱེད་དེ། བདག་ཉིད་ཐམས་ཅད་ཀྱིས་ཀྱང་བརྩོན་འགྲུས་བརྟན་པོར་{{page:{number:1826,folio:60b,volume:71}}}བྱས་ནས། མི་དགེ་བའི་ཆོས་རྣམས་ཀྱི་འཇིགས་པས་འཇིགས་པའི་ཕྱིར་ཡོངས་སུ་སྤོང་བར་བྱེད་དོ། །འདོད་ཆགས་སྐྱེས་པར་གྱུར་ན་ཡང་དགེ་སློང་དག་བརྟན་པའི་བློས་མི་སྡུག་པ་སྒོམ་པར་བྱེད་དོ། །དེ་དེ་དང་ཡང་དག་པར་ལྡན་ཞིང་དཔུང་གཉེན་དུ་གྱུར་པས་ནི་མུན་པར་གྱུར་པའི་འདོད་ཆགས་ཀྱི་རྐྱེན་གྱིས་སྐྱེ་བར་གྱུར་པའི་མི་དགེ་བའི་སེམས་རྣམས་ཡོངས་སུ་སྤོང་བར་བྱེད་དོ། །དེས་ཀུན་ཏུ་འཁྲིད་པར་མི་འགྱུར་རོ། །དེ་བཞིན་དུ་ཞེ་སྡང་དང་ལྷན་ཅིག་འགྲོགས་པར་གྱུར་པའི་སེམས་སྐྱེས་པར་གྱུར་ན་ཡང་དེས་འཕྲོགས་པར་མི་འགྱུར་ཏེ། བརྟན་པ་དང་ལྡན་པར་གནས་པའི་བྱམས་པའི་གཉེན་པོ་གྲོགས་སུ་གྱུར་པའི་ཕྱིར་རོ། །དེ་བཞིན་དུ་གཏི་མུག་དང་ལྡན་པའི་སེམས་ཀུན་ཏུ་སྐྱེས་པ་རྣམས་ལ་ཡང་རྟེན་ཅིང་འབྲེལ་བར་འགྱུར་བའི་གཉེན་པོས་སྒྲུབ་པར་བྱེད་དོ། །དེ་ནས་དུས་འདིར་རྨ་བྱའི་མངའ་བདག་དེས་ཚིགས་སུ་བཅད་པ་བརྗོད་པ། ཇི་ལྟར། ཀུན་གནས་པས་ཀྱང་གང་ཆགས་པ། །དེ་ནི་སྲེད་པས་རྟག་ཏུ་ཆགས། །སྲེད་པའི་འཆིང་ལས་གྲོལ་མིན་རྣམས། །འཇིག་རྟེན་འདིར་མིན་ཕ་རོལ་མིན། །དེ་ལྟར་རྨ་བྱའི་མངའ་བདག་དེས་དགའ་ལྡན་གྱི་ལྷ་དེ་དག་དང་འཐབ་བྲལ་བ་རྟག་ཏུ་གཅིག་ཏུ་དགའ་བ་རྣམས་ལ་ཀུན་ཏུ་གནས་པའི་སྐྱོན་རྣམ་པ་དུ་མ་སྟོན་པར་བྱེད་དོ། །དེ་ནས་ལྷ་དེ་དག་འཇིག་རྟེན་གཉིས་ལ་ཕན་པའི་ཆོས་དེ་དག་རྣམས་རྣམ་པ་དུ་མར་ཉན་པར་གྱུར་ཀྱང་རྣམ་པ་ཐམས་ཅད་དུ་ངོམས་པ་མེད་པས། སླར་ཡང་རྨ་བྱའི་མངའ་བདག་ལ་བརྗོད་པ། ཇི་ལྟར་ཁྱོད་ཀྱིས་བདག་ཅག་ལ་མཆོག་ཏུ་ངོ་མཚར་བར་གྱུར་པ་མཆོག་ཏུ་ཟབ་པའི་ཆོས་དེ་དག་རྣམས་བསྟན་པ་གང་ཡིན་པ་ནི་ཐོག་མ་དང་བར་དང་ཐ་མར་དགེ་བ་མྱ་ངན་ལས་འདས་པའི་མཐར་ཐུག་པ་རྣམ་པར་རྟོག་པ་དུ་མར་འཁོར་བ་ལ་སྐྱོ་བར་བྱེད་པའི་ལམ་གྱི་མཆོག་དེ་སླར་ཉིད་ཀྱང་བདག་ཅག་རྣམས་ལ་རྗེས་སུ་བརྗོད་པའི་རིམ་པས་ཆོས་བསྟན་དུ་གསོལ། བདག་ཅག་ཐམས་ཅད་ཀྱང་སེམས་རྩེ་གཅིག་པས་མཉན་པར་བགྱིའོ། །རང་དང་གཞན་ལ་ཕན་པ་ལ་རབ་ཏུ་ཞུགས་པའི་ཆོས་ཀྱི་ལམ་དེ་དག་རྣམས་ལྷ་{{page:{number:1827,folio:61a,volume:71}}}དེ་དག་གི་དྲུང་ནས་ཐོས་པར་གྱུར་ནས། སླར་ཉིད་ཀྱང་རྨ་བྱའི་བདག་པོ་དེས་ལྷ་དེ་དག་རྣམས་ཐམས་ཅད་ཉིད་ཀྱང་སེམས་རྩེ་གཅིག་ཏུ་གྱུར་པས་ཇི་ལྟ་བ་བཞིན་དུ་ཆོས་ཉན་པར་བྱེད་པའི་ལྷ་དེ་དག་རྣམས་ཀྱི་ཡིད་དེ་དག་ཀྱང་ཀུན་ཏུ་རྟོགས་པས། བདག་གིས་ཕྱིར་ཞིང་ཉིད་ཀྱང་ཆེས་རབ་ཏུ་རངས་པར་གྱུར་པའི་ཡིད་དུ་གྱུར་པས་སླར་ཉིད་ཀྱང་དེ་དག་རྣམས་ལ་བསྟན་པར་བྱའོ། །དེ་ནས་ཕྱིར་ཡང་སེམས་རྟོགས་ནས་སླར་ཡང་ཆོས་དེ་ཉིད་རྣམ་པ་དུ་མ་རྣམས་སུ་སྒྲ་དབྱངས་བརྟན་ཞིང་རྒྱ་ཆེ་བ་དང་མཆོག་ཏུ་སྙན་པར་གྱུར་པ་དང་། གཞན་ལ་ཕན་པ་ལ་རབ་ཏུ་ཞུགས་པའི་སྙན་པས་སྟོན་པར་བྱེད་དེ། ཀྱེ་ཧེ་ལྷ་དག་གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེའམ་དེ་དག་དང་འདྲ་བ་རྣམས་ཀྱིས་ཆོས་ཡིད་ལ་བྱ་ཞིང་། དེ་ལ་རབ་ཏུ་བརྩོན་པས་ཀྱང་འཇིགས་པར་བྱའོ། །འདི་ཡང་གང་ཞེ་ན། འདི་ལྟ་སྟེ། གྲགས་པ་མ་ཡིན་པས་འཇིགས་པ་ཉིད་དོ། །གྲགས་པ་མ་ཡིན་པས་འཇིགས་པའི་དགེ་སློང་ནི་གཅིག་ཏུ་ངེས་པའི་བློར་འགྱུར་རོ། །དེ་སྐྱོན་འདི་དག་རྣམས་གྲགས་པ་མ་ཡིན་པ་ལ་འཇིགས་པས་སྤོང་བར་བྱེད་དེ། ཇི་ལྟར་རྩབ་ཧྲལ་ཅན་གྱི་བུད་མེད་ཀྱི་སྐྱོན་གྱི་དྲི་མ་ཕལ་ཆེ་བར་གྱུར་པའི་ཁྱིམ་དུ་འཇུག་པར་མི་བྱེད་ཅིང་འདྲེ་བར་ཡང་མི་བྱེད་དོ། །ཆང་འཚོང་དང་ལྷན་ཅིག་ཀུན་བརྗོད་པར་མི་བྱེད་ཅིང་མི་སྲུན་པ་རྣམས་དང་མ་ཡིན་ནོ། །རྐུན་མ་དང་ཡང་མ་ཡིན་ལ་སྡིག་པ་བྱེད་པ་རྣམས་དང་མ་ཡིན་ནོ། །རྒོད་བག་ཅན་དང་མ་ཡིན་ཞིང་ཀུན་ཏུ་འགྱེད་པ་རྣམས་དང་ཡང་མ་ཡིན་ནོ། །རྟགས་གཞན་པ་རྣམས་དང་རྟགས་གཞན་པ་ལ་སོ་སོར་འབྲང་བ་རྣམས་དང་མ་ཡིན་ནོ། །ཆོ་ལོ་བ་རྣམས་དང་མ་ཡིན་ཞིང་རྟོག་མི་རྣམས་དང་ཡང་མ་ཡིན་ནོ། །བྱིས་པ་དང་མ་ཡིན་ཞིང་བུད་མེད་ཀྱིས་འཚོ་བ་རྣམས་དང་ཡང་མ་ཡིན་ནོ། །རྐོ་ཏྲོག་ཅན་རྣམས་དང་མ་ཡིན་ཞིང་ཁ་མི་འཚམ་པ་རྣམས་དང་མ་ཡིན་ནོ། །ཤིན་ཏུ་བརྐམ་ཆགས་ཅན་རྣམས་དང་མ་ཡིན་ཞིང་འཇལ་བ་ལ་སྒྱུ་བྱེད་པས་སླུ་བ་རྣམས་དང་ཡང་མ་ཡིན་ནོ། །འཇིག་རྟེན་པ་རྣམས་དང་འགལ་བར་གྱུར་པའི་ཚོང་པ་དང་མ་ཡིན་ཞིང་ཆུ་ཀླུང་{{page:{number:1828,folio:61b,volume:71}}}གི་ངོས་ལ་བཅོམ་ནས་སྒྲོལ་བ་རྣམས་དང་མ་ཡིན་ནོ། །མ་ནིང་རྣམས་དང་མ་ཡིན་ཞིང་ལམ་དུའང་བུད་མེད་དང་གོམ་པ་གཅིག་ཀྱང་ལྷན་ཅིག་ཏུ་འགྲོ་བར་བྱེད་པ་མ་ཡིན་ནོ། །གླང་པོ་ཆེ་འདུལ་བ་རྣམས་དང་མ་ཡིན་ནོ། །མི་འདུལ་བ་རྣམས་དང་མ་ཡིན་ནོ། །རྟ་འདུལ་བ་རྣམས་དང་མ་ཡིན་ནོ། །མེད་པར་སྨྲ་བ་རྣམས་དང་མ་ཡིན་ནོ། །དཀོན་མཆོག་གསུམ་ལ་ཁ་ཕྱིར་ཕྱོགས་པ་རྣམས་དང་མ་ཡིན་ནོ། །ཐེག་པ་ཆེན་པོ་ལ་ཞེ་སྡང་བར་གྱུར་པ་རྣམས་དང་མ་ཡིན་ནོ། །སྡོམ་པ་མ་ཡིན་པ་ལ་གནས་པ་རྣམས་དང་མ་ཡིན་ནོ། །རིགས་ངན་པ་རྣམས་དང་མ་ཡིན་ཏེ། རྣམ་པ་དེ་ལྟ་བུའི་སྡིག་པའི་ལས་ཅན་རྣམས་དང་ལྷན་ཅིག་ཏུ་དགེ་སློང་གནས་པར་མི་བྱེད་དོ། །དེ་ཅིའི་ཕྱིར་ཞེ་ན། ལྷན་ཅིག་ཏུ་གནས་པའི་བྱེད་པ་གང་གི་ཕྱིར་དགེ་སློང་ཆུད་ཟ་བར་འགྱུར་ལ། དེ་བཞིན་དུ་འཇིག་རྟེན་པས་ཀྱང་གོ་བར་འགྱུར་རོ། །ཇི་ལྟར་འདིའི་དྲི་མ་ཅན་གྱི་ལས་ཡིན་པ་དེ་ཁོ་ན་ལྟར་དགེ་སློང་ལ་ཡང་རྟོག་པར་བྱེད་དོ། །གང་ཡང་ཡིད་ཅན་རྣམས་ཐམས་ཅད་རྣམ་པ་ཅི་ལྟ་བུ་དང་ལྷན་ཅིག་ཏུ་འདྲེ་བར་བྱེད་པ་ན། དེ་དག་རྣམ་པ་དེ་ཁོ་ན་བཞིན་དུ་སྐྱེ་བོ་རྣམས་ཀྱིས་ཡང་རྟོགས་པར་འགྱུར་རོ། །དེའི་ཕྱིར་གྲགས་པ་མ་ཡིན་པས་འཇིགས་པ་རྣམས་ཀྱིས་དྲི་མ་ཅན་གྱི་ལས་ཅན་རྣམས་དང་ལྷན་ཅིག་ཏུ་གོམ་པ་གཅིག་ཀྱང་འགྲོགས་པར་མི་བྱའོ། །དེ་ནས་དེའི་དུས་འདིར་རྨ་བྱའི་མངའ་བདག་དེས་བཅོམ་ལྡན་འདས་ཀྱིས་གསུངས་པའི་ཚིགས་སུ་བཅད་པ་བརྗོད་པར་བྱེད་པ། ཇི་ལྟར། མ་རྣགས་རྣག་དང་འདྲེ་བྱེད་པ། །རྣག་ཉིད་ཉེ་བར་སྐྱེ་བར་འགྱུར། །དེ་ཕྱིར་རྣག་དང་འདྲེ་མ་བྱེད། །རྣག་མེད་བྱ་བར་འོས་པ་ཡིན། །སྐྱེས་བུ་ཅི་འདྲ་བ་དག་ལ། །མཚུངས་པར་རྟེན་གྲོགས་རྟག་བྱས་ནས། །དགེ་དང་གལ་ཏེ་མི་དགེ་ཡང་། །དེ་དང་འདྲེ་ལས་དེ་འདྲར་མཐོང་། །སྐྱེས་བུ་བདེ་དོན་གཉེར་ཀུན་གྱིས། །དགེ་བ་ཁོ་ན་རྗེས་སུ་བསྟན། །དེས་འདིར་བདེ་བ་འཐོབ་འགྱུར་གྱི། །དགེ་བས་སྡུག་བསྔལ་བྱེད་པ་མིན། །ཀུན་འདྲེས་ཡོན་ཏན་སྐྱེ་བར་མཐོང་། །འདྲེ་ལས་སྐྱོན་སྐྱེ་དེ་བཞིན་ཏེ། །ཡོན་ཏན་སྐྱོན་གྱི་མདོར་བསྡུས་པའི། །མཚན་ཉིད་{{page:{number:1829,folio:62a,volume:71}}}འདིར་ནི་བརྗོད་པ་ཡིན། །རྟག་ཏུ་བཟང་པོ་དང་འགྲོགས་པའི། །དགེ་སློང་སྙན་གྲགས་དང་ལེགས་ལྡན། །ངན་པ་དང་ནི་འགྲོགས་པ་ནི། །སྐྱེས་བུ་ངན་པར་མྱུར་དུ་འགྲོ། །གང་དག་ངན་པ་རྣམ་སྤོང་བའི། །དེ་དག་སྙིང་པོ་རྟག་ཏུ་གྱིས། །ལེགས་རྟག་ལྷན་ཅིག་གནས་པ་དང་། །མ་རུངས་པ་ཡང་སྤང་བར་གྱིས། །དེ་ལྟར་རྨ་བྱའི་བདག་པོ་འདིས་ལྷ་དེ་དག་རྣམས་ལ་ཆོས་སྟོན་པར་བྱེད་དོ། །གྲགས་པ་མ་ཡིན་པས་འཇིགས་པར་གྱུར་པའི་དགེ་སློང་རྣམས་ཀྱང་ཡོན་ཏན་བདུན་དང་ཡང་དག་པར་ལྡན་པར་འགྱུར་བ་ལ། འདི་ལྟ་སྟེ། སྡིག་པ་ཅན་གྱི་སྐྱེ་བོ་རྣམས་ལ་མི་སྟེན་ནོ། །རྙེད་པ་དང་བཀུར་སྟི་རྣམས་ལ་མངོན་པར་དགའ་བར་མི་འགྱུར་རོ། །ཆོག་ཤེས་པ་དང་ལྡན་པ་རྣམས་ལ་སྦྱིན་པ་པོ་དང་སྦྱིན་བདག་རྣམས་རབ་ཏུ་དང་བར་འགྱུར་རོ། །རིའི་ཁྲོད་རྣམས་སུ་སྟེན་པར་འགྱུར་རོ། །དེ་དག་ནི་དགེ་ལེགས་ཀྱི་སྐལ་བ་ཅན་དུ་འགྱུར་རོ། །མང་དུ་ཀུན་བརྗོད་པར་མི་འགྱུར་རོ། །གྲོང་དུ་རྒྱུ་བར་མི་འགྱུར་ཞིང་། འཐུང་བ་དག་གི་ཁང་པར་ཡང་མི་འཇུག་གོ། །ཉོ་བ་དང་འཚོང་བར་ཡང་མི་བྱེད་དོ། །དེ་དེ་ལྟ་བུའི་ཡོན་ཏན་རྣམས་དང་ཡང་དག་པར་ལྡན་པ་ལེགས་པར་རྒྱུ་བའི་དགེ་སློང་ནི་ཆུད་འཛའ་བར་མི་འགྱུར་རོ། །སྐྱེ་བོའི་ཚོགས་མང་པོ་རྣམས་ཀྱང་གུས་པ་དང་བཅས་པར་འགྱུར་རོ། །དེའི་ཕྱིར་བག་མེད་པའི་རྒྱུའི་རྩེ་མོ་ནི་འདི་ཡིན་ཏེ། འདི་ལྟར་དགེ་སློང་གྲགས་པ་མ་ཡིན་པ་རྣམས་ཀྱིས་འཇིགས་པ་མེད་པའོ། །གང་ཡང་དགེ་སློང་གྲགས་པ་མ་ཡིན་ནས་འཇིགས་པ་མེད་པ་དེ་ཁྱིམ་པ་རྣམས་ཀྱི་དྲུང་ན་ཡང་ཤིན་ཏུ་ལྷག་པ་ཡིན་ཏེ། སྐྱོན་རྣམས་ལས་དེ་ཅི་དགའ་བར་སྤྱོད་པར་བྱེད་པ་དང་། ཅི་རུང་བར་སྨྲ་བ་དང་ངོ་ཚ་མེད་པ་དང་ཁྲེལ་མེད་པ་དང་། ཚུལ་ཁྲིམས་འཆལ་པ་མང་དུ་བྱེད་པར་འགྱུར་རོ། །དེ་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེའོ། །གྲགས་པ་མ་ཡིན་པས་འཇིགས་པ་ནི་གཅིག་པུ་རྒྱུ་བར་འགྱུར་བ་དང་ཁྱིམ་རྣམས་སུ་སྟེན་པར་མི་བྱེད་དོ། །དེ་དག་ནི་རྟག་ཏུ་ཡང་རི་དང་དགོན་པར་གནས་པར་འགྱུར་ཞིང་ཆོག་ཤེས་པར་{{page:{number:1830,folio:62b,volume:71}}}ཡང་འགྱུར་རོ། །འདོད་པ་དང་བརྣབ་སེམས་ལ་སྟེན་པར་མི་བྱེད་དོ། །ཡུལ་ལྗོངས་ཀྱི་སྐྱོན་རྣམས་ཐམས་ཅད་སྤོང་བར་བྱེད་དོ། །ཁ་ན་མ་ཐོ་བ་ཅུང་ཟད་ཙམ་ལ་ཡང་འཇིགས་པར་ལྟ་བར་འགྱུར་རོ། །དེ་ལྟར་འཇིག་རྟེན་ན་གྲགས་པ་མ་ཡིན་པ་རྣམས་ཀྱིས་འཇིགས་པར་གྱུར་པ་གང་ཡིན་པ་དེ་ནི་དགེ་སློང་ཡིན་ནོ། །དེ་ནི་དགེ་བའི་སྐལ་བ་ཅན་ཡིན་ནོ། །གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སློང་རྣམས་ལ་གཅེས་པར་གྱུར་པའི་ཆོས་ཡོད་དོ། །འདི་ཡང་གང་ཞེ་ན། འདི་ལྟ་སྟེ། མངོན་པར་ཞེན་པ་མེད་པའོ། །མངོན་པར་ཞེན་པ་མེད་པ་ཞེས་བྱ་བའི་ཆོས་ནི་མཆོག་ཏུ་དགའ་བར་གྱུར་པ་ཡིན་ནོ། །འདི་ནི་དགེ་སློང་དག་མངོན་པར་ཞེན་པ་མེད་པ་ནི་དག་པ་དང་འབའ་ཞིག་པ་དང་ཀུན་ཏུ་ཆགས་པ་མེད་པའི་བློ་དང་ལྡན་པ་དང་། གཅིག་ཏུ་ངེས་པར་རྒྱུ་བ་དང་བློ་ལེགས་པར་གནས་པར་གྱུར་པ་དང་། འཚོ་བ་དག་པ་རྣམས་མཆོག་ཏུ་མྱ་ངན་དང་བྲལ་བར་འགྱུར་བ་ཡིན་ནོ། །མཆོག་ཏུ་རྣལ་དུ་ཕེབས་པའི་ཡིད་འཛིན་པ་ཡིན་ནོ། །དེ་སྡུག་བསྔལ་བས་ཞུམ་པར་མི་འགྱུར་རོ། །ཁྲོ་བ་དང་འཁྲུག་པ་འབྱུང་བར་མི་འགྱུར་རོ། །དགའ་བ་ཡ་ཡ་བོའི་གནས་རྣམས་ལ་དགའ་བར་ཡང་མི་འགྱུར་རོ། །འཇིགས་པའི་གནས་རྣམས་ལ་ཡང་རྣམ་པར་མི་འཇིགས་སོ། །གཉེན་བཤེས་རྣམས་ལ་སྙིང་ཉེ་བར་ཆགས་པར་གྱུར་ནས་རང་གི་དོན་རྣམས་ལས་ཡོངས་སུ་ཉམས་པ་མ་ཡིན་ནོ། །གྲོང་ཁྱེར་པ་རྣམས་ཀྱིས་བགད་པ་དང་འགྱིང་བག་བྱས་པ་དང་རྩེས་པ་དང་ཡོངས་སུ་སྤྱད་པ་རྣམས་ལ་ཡང་མངོན་པར་ཞེན་པར་མི་བྱེད་དོ། །ཉེ་བར་འགྲོ་བའི་རང་བཞིན་ཅན་མ་ཡིན་ནོ། །གྲོང་ནས་གྲོང་དང་གྲོང་ཁྱེར་ནས་གྲོང་ཁྱེར་དང་། ཚོང་འདུས་ནས་ཚོང་འདུས་རྣམས་དང་། ཁྱིམ་ནས་ཁྱིམ་ཀུན་ཏུ་ཆགས་པ་མེད་པའི་བློས་གཅིག་ཏུ་བདེ་བར་ཉལ་བ་དང་རབ་ཏུ་སད་པར་ཡང་འགྱུར་རོ། །དེའི་བློས་མངོན་པར་ཆགས་པ་མེད་པ་དང་རྣམ་པར་དག་པ་ཡིན་ནོ། །ཀུན་ཏུ་སྤྱོད་པ་རྣམ་པར་དག་པ་དེ་ནི་བདུད་དམ་སྒྲ་དང་རེག་བྱ་དང་། རོ་དང་གཟུགས་དང་དྲི་དང་དེ་དག་གིས་ཀྱང་ཕྲོགས་པར་མི་འགྱུར་རོ། །རྙེད་པ་དང་བཀུར་{{page:{number:1831,folio:63a,volume:71}}}སྟི་རྣམས་ལ་མངོན་པར་དགའ་བར་མི་འགྱུར་རོ། །དེས་ཐོབ་པ་རྣམས་སམ་གཞན་ཡང་ཇི་ལྟར་སྐྱེས་པའི་ཡིད་ཀྱི་རྣམ་པར་རྟོག་པ་རྣམས་འཇོམས་པར་བྱེད་དོ། །ཡོངས་སུ་སྤོང་བར་བྱེད་དོ། །མི་དགེ་བའི་རྣམ་པར་རྟོག་པ་དེ་དག་མི་སྐྱེ་བར་བྱ་བའི་དོན་དུ་རབ་ཏུ་འབད་པར་བྱེད་ཅིང་བརྩོན་འགྲུས་རྩོམ་པར་བྱེད་དོ། །ཇི་ལྟར་ལམ་འདི་དག་བསྐྱེད་པས་ནི་མི་དགེ་བ་ཡིད་ལ་བྱེད་པའི་རྣམ་པར་རྟོག་པ་དེ་རྣམས་ཇི་ལྟར་ཕྱི་ནས་ཡང་བདག་གི་སེམས་རྣམ་པར་དཀྲུག་པའི་ངོ་བོར་མི་བྱེད་པ་དེ་ལྟར་བདག་གིས་གཞོམ་པར་བྱའོ་ཞེས་དེ་རེ་ཞིག་རྣམ་པར་རྟོག་པའི་རྐྱེན་གྱིས་སྐྱེས་པའི་མི་དགེ་བ་གཅིག་པོ་དེ་ཉིད་མི་སྐྱེད་པར་བྱ་བའི་དོན་དུ་འབད་རྩོལ་བརྩོན་འགྲུས་རྩོམ་པར་བྱེད་པ་ཡིན་ན། མངོན་པར་ཞེན་པའི་ཆོས་རགས་པར་གྱུར་པ་འཇིག་རྟེན་པ་རྣམས་མི་བྱེད་པ་ལ་ལྟ་ཅི་སྨོས། གང་དག་རྣལ་འབྱོར་སྤྱོད་པར་གྱུར་པ་རྣམས་ཀྱིས་ཆོས་གསུམ་པོ་འདི་དག་ནི་བྱ་བ་ཡིན་ནོ། །གསུམ་གང་ཞེ་ན་འདི་ལྟ་སྟེ། སེམས་ཀྱི་རྒྱུན་རབ་ཏུ་སུན་འབྱིན་པར་བྱེད་པ་སྐྱེས་པར་གྱུར་པའི་མི་དགེ་བའི་ཆོས་རྣམས་རྣམ་པ་ཐམས་ཅད་དུ་མི་སྐྱེ་བར་བྱ་བའི་དོན་དུ་དང་། མ་སྐྱེས་པ་རྣམས་མི་བསྐྱེད་པར་བྱ་བའི་དོན་དུ་དང་། དེ་བཞིན་དུ་འདས་པའི་ཆོས་མི་དགེ་བ་རྣམས་དྲན་པར་བྱས་ལ་རབ་ཏུ་བརྩོན་པར་བྱ་སྟེ། དགེ་སློང་ཡིད་ཤིན་ཏུ་མཉམ་པར་བཞག་པ་དང་སྤྱོད་པ་རྣམ་པར་དག་པ་རྣམས་དང་རྣམ་པ་ཐམས་ཅད་དུ་བློ་མངོན་པར་ཞེན་པ་མེད་པ་རྣམས་དང་། རྣམ་པར་དག་པར་སྤྱོད་པར་བྱེད་པ་རྣམས་དང་། གཅིག་ཏུ་སྲེད་པ་ཟད་པར་འདོད་པ་རྣམས་དང་། འདོད་ཆགས་དང་བྲལ་བར་འདོད་པ་རྣམས་དང་། བདེ་བ་འདོད་པ་རྣམས་ཀྱིས་ཀྱང་མངོན་པར་ཞེན་པ་མེད་པའི་བློ་བསྐྱེད་པར་བྱའོ། །ཡང་དགེ་སློང་གང་དག་བློ་མངོན་པར་ཆགས་པ་མེད་པར་གྱུར་པ་རྣམས་ནི། མཆོག་ཏུ་བདེ་བ་དང་ལྡན་པ་ཆེས་བདེ་བའི་གོ་འཕང་འཐོབ་པ་ཡིན་ནོ། །དེ་ནས་དུས་འདིར་རྨ་བྱའི་མངའ་བདག་དེས་འཁོར་བ་འཇིག་གིས་གསུངས་པའི་ཚིགས་སུ་བཅད་པ་བརྗོད་པ། ཇི་ལྟར། རྟག་པར་ཀུན་ཏུ་ཆགས་མེད་བློ། །བསམ་གཏན་གྱིས་ནི་རྟག་ཏུ་གནས། །ཡིད་ནི་རྟག་{{page:{number:1832,folio:63b,volume:71}}}ཏུ་རྣམ་པར་དག །རྩེ་གཅིག་ཡིད་ལ་མངོན་པར་དགའ། །སེམས་གང་ཤིན་ཏུ་རྩེ་གཅིག་པ། །དེ་ནི་སྐྱོན་གྱིས་འཆིང་བ་མེད། །སྐྱོན་བཅས་འཇིགས་ལས་ངེས་གྲོལ་བ། །འདི་ལ་རང་བཞིན་གནས་ཞེས་བརྗོད། །རྩེ་གཅིག་ལ་ནི་མངོན་དགའི་སེམས། །རྣམ་རྟོག་ཉིད་ཀྱིས་སྒྲུབ་པ་མིན། །རྣམ་པར་རྟོག་ལས་རྣམ་གྲོལ་དེ། །མཛེས་པར་རང་བཞིན་གནས་པར་འགྱུར། །གང་གི་སེམས་ནི་རྟག་ཏུ་ཞི། །རྒྱུན་དུ་མྱ་ངན་འདས་མངོན་དགའ། །དེ་ནི་མི་དགེའི་རྒྱུ་རྣམས་ཀྱི། །དབང་སྐྱེས་སྐྱོན་ནི་འགྱུར་མ་ཡིན། །གང་ཡང་བསམ་གཏན་གྱིས་བྱས་བདེ། །གང་ཡང་ཏིང་འཛིན་ལས་སྐྱེས་བདེ། །དེ་ཀུན་རྩེ་གཅིག་བློ་ཡི་ནི། །རྟག་ཏུ་ལུས་ཅན་རྣམས་ལ་འགྱུར། །རྩེ་གཅིག་དགའ་བའི་སྡོམ་བརྩོན་གྱི། །བདེ་གང་སྙིང་ལ་སྐྱེ་བ་ནི། །དེ་འདིར་བདེ་བར་རྣམ་ཤེས་ཀྱིས། །འཇིག་རྟེན་པ་ཡི་བདེན་མིན་འདོད། །རྩེ་གཅིག་སེམས་ལ་མངོན་པར་དགའ། །རྣམ་པར་དག་པ་བྱས་ཉིད་དེ། །སྐྱོན་དྲི་ལས་ནི་རྣམ་གྲོལ་བའི། །དེས་ནི་ཞི་བ་རྟོགས་པར་འགྱུར། །རྟག་ཏུ་ཡིད་ནི་གཅིག་ཏུ་ངེས། །དབང་པོ་ལྔ་རྣམས་ཀུན་ཏུ་བསྡུས། །སྲེད་པའི་མེས་སྲེག་མི་བཟད་པ། །བློ་ཡི་ཡེ་ཤེས་ཆུ་ཡིས་འཇོམས། །སྲེད་པ་དང་ནི་ལྡན་མིན་ཏེ། །རྣམ་པར་དག་པའི་བདེ་འདོད་པ། །ཟད་མེད་འགྲིབ་པ་མེད་ཉིད་ཀྱི། །གོ་འཕང་མདུན་ན་གནས་དང་འདྲ། །རྣམ་པར་རྟོག་པ་གྱ་གྱུའི་སེམས། །གང་དང་གང་ལ་སྐྱེ་འགྱུར་བ། །གཅིག་ལ་དམིགས་པ་དང་ལྡན་པའི། །ཏིང་འཛིན་དེ་ཡིས་འཛིན་པར་བྱེད། །དེ་ཕྱིར་ཆོས་དེ་དག་གི་མཆོག །མྱ་ངན་འདས་གྲོང་འགྲོ་བ་ཡི། །གང་ནི་རྩེ་གཅིག་ཡིད་བྱས་ལ། །བདུད་ཀྱི་སྒྲུབ་བྱེད་གཞོམ་པར་གྱིས། །རབ་བརྟན་ཡེ་ཤེས་འོད་ཟེར་གྱིས། །ཡིད་ཀྱི་རྟ་ནི་བཏུལ་བཟུང་ནས། །མྱ་ངན་ཉོན་མོངས་བཅོམ་པ་ཡི། །མཆོག་གི་གནས་སུ་འགྲོར་འགྱུར་ཏེ། །སྙིང་པོ་དེ་ནི་བརྟན་རྣམས་ཀྱིས། །རྣལ་འབྱོར་མཆོག་ཏུ་འགྲོ་རྣམས་ཀྱིས། །རྩེ་གཅིག་ཡིད་ནི་གང་བྱས་པས། །གོ་འཕང་འཕོ་བ་མེད་པར་འགྲོ། །དེ་ལྟར་རྨ་བྱའི་བདག་པོ་དེས་རྣམ་པ་དུ་མར་ཆོས་སྟོན་{{page:{number:1833,folio:64a,volume:71}}}པར་བྱེད་པ་ནི་ལྷ་དེ་དག་རྣམས་ལ་བདེ་བའི་དོན་དུ་དང་ཕན་པར་བྱ་བའི་དོན་དུ་ཡིན་ནོ། །དེ་ནས་རྨ་བྱ་རྣམས་ཀྱི་མངའ་བདག་དེས་འཐབ་བྲལ་བ་དེ་དང་དགའ་ལྡན་པ་དེ་དག་རྣམས་ལ་སླར་ཡང་ཆོས་དེ་ཉིད་སྟོན་པར་བྱེད་དེ། མ་སྐྱེས་པ་ན་དགའ་བར་བྱེད་པ་དགེ་བ་དང་མྱ་ངན་ལས་འདས་པར་འགྲོ་བའོ། །ཡང་ཆོས་གཞན་ཡང་སྟོན་པར་བྱེད་དེ། ཀྱེ་ཧེ་ལྷ་དག་ཇི་ལྟར་ཆོས་གཞན་དག་ཉོན་དང་ཇི་ལྟར་དགེ་བའི་ཆོས་རྣམས་ཐམས་ཅད་ཀྱི་ཉིང་ཁུ་ནི་འདི་ཡིན་ཏེ། འདི་ལྟར་གཅིག་པུ་དགའ་བའོ། །དགེ་སློང་གཅིག་པུ་ལ་དགའ་བ་ཡང་ཤིན་ཏུ་ཀུན་ནས་བསྡམས་པར་རྒྱུ་བ་དང་། ཤིན་ཏུ་ཀུན་ནས་བསྡམས་པར་སྤྱོད་པ་དང་། ལེགས་པར་བསྡམས་པས་རྣམ་པར་གནས་པ་དང་མཆོག་ཏུ་ཞི་བ་དང་མཆོག་ཏུ་གཙང་བར་འགྱུར་རོ། །འདི་ལྟ་སྟེ། གཅིག་པུ་དགའ་བས་མངོན་པར་དགའ་བའི་དགེ་སློང་རྣམས་ནི། གཅིག་ཏུ་ཀུན་ནས་བསྡམས་པར་ལེགས་པར་སྤྱོད་པ་དང་། ཞི་བ་དུལ་བ་ཤིན་ཏུ་བརྟན་པས་གཅིག་པུ་དགའ་བས་དགའ་བ་རྣམས་ནི་ཐམས་ཅད་དུ་དགའ་བར་འགྱུར་ཏེ། ཞི་བའི་གནས་སུ་གྱུར་པའི་རི་ཁྲོད་དག་དང་རིའི་ཕུག་དང་དུར་ཁྲོད་དང་སོག་མའི་ཕུང་པོ་རྣམས་དང་ཐམས་ཅད་ལ་ཡང་མཚུངས་པར་བློ་ཀུན་ནས་བསྡམས་པར་འགྱུར་རོ། །གཅིག་པུ་རྣམ་པར་རྒྱུ་བ་གཅིག་པུ་དགའ་བའི་དགེ་སློང་ལ་ཡང་ཆོས་བདུན་གཅེས་པར་བྱེད་པར་འགྱུར་བ་ཡིན་ཏེ། གང་ཞེ་ན། འདི་ལྟ་སྟེ། རྟག་ཏུ་ཡིད་རབ་ཏུ་བདེ་བར་འགྱུར་རོ། །རྟག་ཏུ་ཡང་སེམས་རབ་ཏུ་དང་བར་འགྱུར་རོ། །འཇིག་རྟེན་པ་རྣམས་ཀྱིས་ཀྱང་འདི་མཉན་པར་བྱེད་ཅིང་། ལྷ་དག་གིས་ཀྱང་འདི་མངོན་པར་སྲུང་བར་བྱེད་དོ། །དྲི་མ་རྣམས་དང་ཡང་ཡོངས་སུ་བྲལ་བར་འགྱུར་རོ། །དགེ་བའི་ཆོས་རྣམས་ཀྱང་མངོན་པར་འཕེལ་ལོ། །དེའི་སེམས་ཤིན་ཏུ་མཉམ་པར་བཞག་པའི་མཆོག་ཏུ་འགྱུར་ཞིང་། རབ་ཏུ་དང་བའི་ལུས་དང་ངག་དང་ཡིད་ཀྱི་ལས་ཀྱི་མཐའ་རྣམས་ཀྱིས་ཐར་པའི་ལམ་མངོན་སུམ་དུ་བྱེད་པར་འགྱུར་རོ། །དྲི་མ་རྣམས་ཀྱང་འདིས་རིང་དུ་བྱེད་པར་འགྱུར་རོ། །ཐ་མར་ཡང་འདིའི་དཀར་པོའི་ཆོས་རྣམས་ཀྱི་ཐ་སྙད་ཀྱིས་འཇིག་རྟེན་པ་རྣམས་དང་ལྷན་ཅིག་ཏུ་{{page:{number:1834,folio:64b,volume:71}}}མངོན་པར་དགའ་བར་འགྱུར་རོ། །རྣམ་པ་དུ་མ་རྣམས་སུ་ཐོག་མ་མེད་པའི་དུས་ནས་མང་དུ་རབ་ཏུ་འཇུག་པའི་ཉོན་མོངས་པའི་དགྲ་རྣམས་ཀུན་ནས་འཇོམས་པར་བྱེད་དོ། །དེའི་ཕྱིར་གཅིག་པུ་མངོན་པར་དགའ་བའི་དགེ་སློང་ནི་ཤིན་ཏུ་ལེགས་པར་བསྡམས་པས་རྒྱུ་བ་དང་། ཉོན་མོངས་པ་རྣམས་ཀྱིས་འཇིགས་པས་ཁ་ན་མ་ཐོ་བ་ཕྲ་རབ་ཙམ་རྣམས་ལ་ཡང་འཇིགས་པར་ལྟ་བ་དང་། རྟག་ཏུ་བརྩོན་པ་དང་ལྡན་པ་དང་། ངེས་པར་གྲོལ་བ་དང་ཀུན་ཏུ་སྤྱོད་པ་རྣམས་ཤིན་ཏུ་དྲི་མ་མེད་པ་དང་རབ་ཏུ་ཞི་བ་ལ་དགའ་བར་འགྱུར་རོ། །དེ་ནས་དུས་དེའི་ཚེ་རྨ་བྱའི་མངའ་བདག་དེས་ལྷ་རྣམས་ལ་ཕན་པར་བྱ་བའི་དོན་དུ་ཚིགས་སུ་བཅད་པ་བརྗོད་པ། ཇི་ལྟར། མི་བཟད་པ་དང་གཡོ་དང་དྲག །བཟོད་པར་དཀའ་དང་སྟོབས་པོ་ཆེ། །བརྟན་གང་སེམས་ལས་ངེས་རྒྱལ་བ། །འཇིག་རྟེན་པ་དེ་བདེ་ལྡན་འདོད། །གང་གིས་འཇིག་རྟེན་འདི་སྲེག་པའི། །སྐྱོན་ནི་རྣམ་པ་གསུམ་པོ་སྤོངས། །མེ་དེ་རྣམས་ནི་ཡེ་ཤེས་ཆུས། །ཞི་བར་བྱས་པས་བདེ་བར་འགྱུར། །གང་དག་ཆོས་ནི་མི་འདོད་པའི། །མི་དེ་རྣམས་ནི་མི་མ་ཡིན། །གྲོང་ཁྱེར་མྱ་ངན་འདས་འགྲོ་བའི། །དེ་ཉིད་ལམ་ལ་གནས་པ་མིན། །ཆེན་པོར་གྱུར་པའི་བདེ་ལེགས་གནས། །མི་ཡིས་གང་ཕྱིར་ཐོབ་པར་འགྱུར། །ཐེག་ཆེན་རྐྱལ་པ་ལ་ཞོན་པས། །སྲིད་པའི་མཚོ་ལས་སྒྲོལ་བར་འགྱུར། །གློག་དང་ཟོ་ཆུན་རྒྱུན་མོ་འདྲ། །དྲི་ཟའི་གྲོང་ཁྱེར་དང་མཚུངས་པར། །ཤིན་ཏུ་སྡུག་པ་རྟག་མྱུར་བ། །ལུས་ཅན་ཀུན་གྱི་གསོན་པ་ཡིན། །ལུས་ཞེས་བྱ་བའི་མྱུ་གུ་ནི། །རྟག་ཏུ་སྐད་ཅིག་འཇིག་པ་ཡིན། །ཤིན་ཏུ་གཡོ་ཞིང་སྙིང་པོ་མེད། །རྒ་ཤི་འཇིགས་པ་ཆེན་པོ་ཡིས། །ནད་ཀྱིས་གྲོང་ཁྱེར་འདི་དག་རྣམས། །མྱ་ངན་ཁོར་ཡུག་ཆེན་པོ་སྟེ། །དགེ་མི་དགེ་ཡི་ཞིང་ལ་ཡང་། །ལུས་སུ་མངོན་པར་བརྗོད་པ་ཡིན། །སྦྱིན་དང་ཚུལ་ཁྲིམས་ཡིད་ཀྱིས་གང་། །རྟག་ཏུ་ལུས་ནི་རྣམ་བརྒྱན་པ། །སེམས་ཅན་དེ་ནི་སྙིང་པོ་གཅིག །ལུས་ནི་འབྲས་བུ་དང་བཅས་འདོད། །གང་ལ་སྙིང་པོ་བདུན་ཡོད་པ། །སངས་རྒྱས་ཡིན་པར་དེ་ཡོངས་བསྒྲགས། །བརྩོན་འགྲུས་སྦྱིན་པ་དེ་བཞིན་ཁྲིམས། །ཡེ་ཤེས་བྱམས་པ་{{page:{number:1835,folio:65a,volume:71}}}བཟོད་དང་དུལ། །གང་ཡང་གྲངས་མེད་འགྱུར་བ་ཡི། །ཐེག་ཆེན་དང་ཡང་ཡང་དག་ལྡན། །ཕ་རོལ་ཕྱིན་དྲུག་ལས་རྒལ་བའི། །དེ་ནི་སངས་རྒྱས་ཡིན་པར་བསྒྲགས། །འདོད་པ་ཡོངས་སུ་སྤོང་བ་གང་། །དེ་དག་ས་གསུམ་སྙིང་པོ་ཡིན། །འདོད་པ་ཐམས་ཅད་ཡོངས་བཏང་བས། །རྟག་ཏུ་བདེ་ཞེས་འདིར་བརྗོད་དོ། །འདོད་པ་རྣམས་ལ་ཆགས་ཡོད་གང་། །དེ་ཡི་སྡུག་བསྔལ་འདི་མདུན་གནས། །དེ་དག་ཉེས་དམིགས་ཤེས་བྱས་ལ། །དེ་ཕྱིར་དེ་དག་ཡོངས་སུ་སྤོངས། །དེ་ལྟར་རྨ་བྱ་རྣམས་ཀྱི་མངའ་བདག་དེས་དགའ་ལྡན་པ་དེ་དག་རྣམས་དང་འཐབ་བྲལ་གྱི་ལྷ་དེ་དག་རྣམས་ལ་ཆོས་སྟོན་པར་བྱེད་དོ། །གཞན་ཡང་རྨ་བྱའི་མངའ་བདག་དེས་ལྷ་དེ་དག་རྣམས་ལ་ཆོས་སྟོན་པར་བྱེད་དེ། ཇི་ལྟར་ཆོས་གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་དང་བྲམ་ཟེ་རྣམས་ལ་གཅེས་པར་གྱུར་པ་ཡོད་དོ། །འདི་དག་ཀྱང་གང་ཞེ་ན། འདི་ལྟ་སྟེ། སེམས་རྣམ་པར་གཡེང་བ་མེད་པའོ། །སེམས་རྣམ་པར་མི་གཡེང་བའི་དགེ་སློང་ཡང་བློ་ཤིན་ཏུ་མཉམ་པར་བཞག་པ་དང་། གཅིག་ཏུ་ངེས་པར་རྒྱུ་བར་བྱེད་པ་དང་རྟག་ཏུ་ཚངས་པར་སྤྱོད་པ་ལ་མངོན་པར་དགའ་བ་དང་རྟག་ཏུ་བརྩོན་པ་དང་ལྡན་པར་ཡང་འགྱུར་རོ། །བདེ་ལེགས་རྣམས་ཐོབ་པར་འགྱུར་རོ། །ངན་སོང་གི་འཇིགས་པ་རྣམས་ཐམས་ཅད་ལས་ཀྱང་གྲོལ་བར་འགྱུར་རོ། །གཅིག་པུ་དགའ་བའི་དགེ་སློང་ནི་དབང་པོ་དྲུག་ལེགས་པར་བསྡམས་པ་དང་ཡུལ་རྣམས་ཐམས་ཅད་ཡོངས་སུ་སྤངས་པ་དང་། འཁོར་བའི་འཇིགས་པ་རྣམས་ཀྱིས་སྐྲག་པར་གྱུར་པས་དགེ་བའི་ཆོས་རྣམས་ཐམས་ཅད་ཡོངས་སུ་སྤོང་བར་མི་བྱེད་པ་དང་། མི་དགེ་བ་རྣམས་ཐམས་ཅད་ཡོངས་སུ་སྤོང་བར་བྱེད་པ་དང་། རྟག་པ་ཉིད་དུ་ཡང་བདེ་བར་རྒྱུ་བར་འགྱུར་རོ། །གང་དག་གི་བློ་རྣམ་པར་གཡེང་བར་མ་གྱུར་པ་རྣམས་ནི་སྒྲ་དང་། རེག་བྱ་དང་། རོ་དང་། གཟུགས་དང་། དྲི་རྣམས་ལ་རྟག་པ་ཁོ་ནར་ཡང་དེའི་སེམས་མཉམ་པར་བཞག་པར་འགྱུར་རོ། །དེའི་སེམས་མཉམ་པར་བཞག་པའི་ཕྱིར་ན་དགེ་བའི་ཆོས་རྣམས་མངོན་པར་འཕེལ་བར་འགྱུར་རོ། །དེ་དག་རྣམས་ཉིད་ལ་དགའ་བར་འགྱུར་རོ། །འཁོར་{{page:{number:1836,folio:65b,volume:71}}}བ་ལ་ནི་དགའ་བར་འགྱུར་བ་མ་ཡིན་ནོ། །རྟག་ཏུ་བརྩོན་པ་དང་ལྡན་པར་གྱུར་པས། ཏིང་ངེ་འཛིན་ལ་མཉམ་པར་བཞག་པའི་ཡིད་དེ་ལ་ལམ་མྱུར་དུ་སྐྱེ་བར་འགྱུར་རོ། །རྟག་ཏུ་ལམ་ལ་སྟེན་པར་བྱེད་ཅིང་སྒོམ་པར་ཡང་བྱེད་དོ། །ལན་མང་དུ་བྱེད་དོ། །དེ་ནི་ལམ་དེ་དག་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པ་ལས་ལམ་མངོན་དུ་འགྱུར་རོ། །རྟག་པར་རྒྱུན་དུ་ཡང་ལམ་དེ་ཉིད་སྒོམ་པར་བྱེད་པ་ཡིན་ནོ། །དེ་ལམ་གྱི་རྗེས་སུ་རྟོགས་པའི་བློ་སྟེན་པར་བྱེད་ཅིང་། དེ་སྟེན་པར་གྱུར་པ་ལས་ཀྱང་ཀུན་ཏུ་སྦྱོར་བ་རྣམས་དང་བྲལ་བར་འགྱུར་རོ། །བག་ལ་ཉལ་རྣམས་ནི་འདུལ་བར་འགྱུར་རོ། །འདིའི་ཀུན་ཏུ་སྦྱོར་བ་གང་དག་དང་ཡོངས་སུ་བྲལ་བར་གྱུར་ན། འདི་ལྟ་སྟེ། རྗེས་སུ་ཆགས་པའི་ཀུན་ཏུ་སྦྱོར་བ་དང་། ཁོང་ཁྲོ་བའི་ཀུན་ཏུ་སྦྱོར་བ་དང་། མ་རིག་པའི་ཀུན་ཏུ་སྦྱོར་བ་དང་། ང་རྒྱལ་གྱི་ཀུན་ཏུ་སྦྱོར་བ་དང་། ཕྲག་དོག་གི་ཀུན་ཏུ་སྦྱོར་བ་དང་། སེར་སྣའི་ཀུན་ཏུ་སྦྱོར་བ་སྟེ། དེའི་ཀུན་ཏུ་སྦྱོར་བ་དེ་དག་རྣམས་དང་རབ་ཏུ་བྲལ་བ་ཡིན་ནོ། །འདི་ནི་བག་ལ་ཉལ་རྣམས་གང་དག་རུལ་བར་གྱུར་པ་ཡིན་ན། འདི་ལྟ་སྟེ། འདོད་པའི་འདོད་ཆགས་ཀྱི་བག་ལ་ཉལ་བ་དང་། ཁོང་ཁྲོ་བའི་བག་ལ་ཉལ་དང་། སྲིད་པའི་འདོད་ཆགས་ཀྱི་བག་ལ་ཉལ་དང་། མ་རིག་པའི་བག་ལ་ཉལ་དང་། ང་རྒྱལ་གྱི་བག་ལ་ཉལ་དང་། ལྟ་བའི་བག་ལ་ཉལ་དང་། ཐེ་ཚོམ་གྱི་བག་ལ་ཉལ་དང་རྣམས་རུལ་ཅིང་མྱགས་པར་འགྱུར་རོ། །དེ་ལ་འགྲོ་བ་རྣམས་ཐམས་ཅད་དུ་བརྗེ་བསོར་བྱེད་པ་པོར་གྱུར་པ་ཁམས་གསུམ་གྱིས་བསྡུས་པའི་སྟོབས་པོ་ཆེ་དེ་དག་རྣམས་ནི། རྣམ་པར་གཡེང་བ་མེད་པའི་སེམས་ཀྱིས་ནི་མི་ནུས་པ་ཡིན་ཏེ། མཐོང་བ་དང་སྒོམ་པའི་ལམ་དག་གིས་སོ། །དེ་ལྟར་ན་སེམས་རྩེ་གཅིག་ཏུ་བྱེད་པར་གྱུར་པ་ནི་དགེ་སྦྱོང་དང་བྲམ་ཟེ་རྣམས་ལ་གཅེས་པ་ཡིན་ཏེ། གང་གི་ཕྱིར་གལ་ཏེ་ན་དགེ་བར་གྱུར་པ་རྣམས་སམ། གལ་ཏེ་ན་མི་དགེ་བར་གྱུར་པ་རྣམས་ཀྱང་རུང་སྟེ། ཆོས་ཐམས་ཅད་ནི་སེམས་ཀྱི་རྩ་བ་ལས་ཡིན་པའི་ཕྱིར་རོ། །དེའི་ཕྱིར་སྲིད་པའི་འཇིགས་པའི་སྐྱོན་འདི་དག་རྣམས་ཀྱིས་འཇིགས་པས་དེ་ལྟར་རབ་ཏུ་བརྩོན་པས་ལམ་སྟེན་པར་བྱེད་པ་རྣམས་{{page:{number:1837,folio:66a,volume:71}}}ཐམས་ཅད་ཀྱིས་ཀྱང་རབ་ཏུ་འབད་པས་སེམས་རྩེ་གཅིག་ཏུ་བྱའོ། །དེ་ལྟར་ན་ཉོན་མོངས་པ་རྣམས་ཟད་པར་བྱ་བར་ནུས་པ་ཡིན་གྱི། གཞན་དུ་ན་ཐོག་མ་མེད་པའི་དུས་ནས་འཇུག་པའི་ཉོན་མོངས་པའི་ཚོགས་གང་ཡིན་པ་རྣམས་གཞོམ་པར་ནུས་པ་ཡང་མ་ཡིན་ནོ། །དེ་ནས་དུས་དེར་རྨ་བྱའི་མངའ་བདག་གིས་ཚིགས་སུ་བཅད་པ་ཐམས་ཅད་མཁྱེན་པས་གསུངས་པ་འཆད་པ། ཇི་ལྟར། ཡིད་ནི་རྩེ་གཅིག་གྱུར་པ་ཡི། །སྐྱོན་གྱིས་འཇིགས་པའི་རྣལ་འབྱོར་པ། །ཡིད་ཉིད་ཀྱི་ནི་པད་མ་བཞིན། །ཡིད་ལ་ཟག་མེད་ཆོས་རྣམས་སྐྱེ། །རྩེ་གཅིག་གྱུར་པའི་ཡིད་ཀྱིས་ནི། །དགེ་བའི་ལམ་ནི་སྒོམ་པར་བྱེད། །ཉི་མ་ཤར་བས་མུན་བསལ་ལྟར། །མི་དགེའི་ཆོས་རྣམས་འཇོམས་པར་བྱེད། །གང་གི་ཡིད་ནི་རྩེ་གཅིག་པ། །རྟག་ཏུ་ཞི་ཞིང་མཉམ་བཞག་པས། །དུག་ལ་བྱ་ཁྱུང་ཇི་ལྟ་བར། །སྐྱོན་རྣམས་ལ་ནི་དེ་འཇིགས་མིན། །གཡོ་བར་གྱུར་པའི་སེམས་འདི་ནི། །རླུང་ཆེན་ཤུགས་དང་འདྲ་བ་ཡིན། །འདུལ་མཁན་ཇི་བཞིན་འཛིན་པ་ཡིས། །ཇི་ལྟར་བར་ནི་བརྟན་པས་འདུལ། །ཡེ་ཤེས་ཚུལ་ཁྲིམས་ཏིང་འཛིན་གྱིས། །སྐྱོན་གྱི་ནགས་ནི་གཏན་ནས་སྲེག །རླུང་དང་བཅས་པ་གང་གིས་ནི། །ནགས་སྐམས་པ་ལ་མེ་བཞིན་ནོ། །དེ་ཕྱིར་ཤེས་པ་རྟག་ཏུ་སྟེན། །མི་ཤེས་པ་ཡང་ཡོངས་སུ་སྤོངས། །སྐྱེ་དང་འཆི་བ་སྤངས་པ་ཡི། །བླ་ན་མེད་པའི་གནས་སུ་འགྲོ། །སེམས་གང་རྩེ་གཅིག་འགྱུར་བ་ཡི། །དེ་ནི་རབ་ཏུ་བརྩོན་པར་གྱིས། །དེ་ནི་དུལ་བའི་དབང་གྱུར་པས། །སྐྱོན་སྐྱེད་བྱེད་པ་མིན་པར་འདོད། །རྟག་ཏུ་གཡོ་བའི་ཡུལ་རྣམས་ནི། །བརྟན་པར་ཡོངས་སུ་བསྡུས་གྱུར་ན། །ལག་ན་རྟེན་པའི་དུག་འདྲ་བའི། །ཆགས་སོགས་ཀྱིས་ནི་གནོད་མི་འགྱུར། །དེ་ཕྱིར་བརྩོན་དང་བརྟན་སོགས་པའི། །ཡོན་ཏན་གྱིས་ནི་ཡིད་མྱུར་ཁྲིད། །སྲེད་ཆུ་ལམ་གསུམ་འགྲོ་བ་ལས། །འགོར་བ་མེད་པར་རྒལ་བར་གྱིས། །དེ་ལྟར་རྨ་བྱ་རྣམས་ཀྱི་མངའ་བདག་དེས་གཅིག་ཏུ་སྤྱོད་པའི་དགའ་ལྡན་གྱི་ལྷ་དེ་དག་རྣམས་དང་འཐབ་བྲལ་བ་དེ་དག་རྣམས་ལ་རྣམ་པ་དུ་མ་རྣམས་སུ་ཕན་པར་གྱུར་པའི་དོན་དུ་ཡང་ཆོས་དེ་དག་སྟོན་པར་བྱེད་དོ། །ལྷ་དེ་དག་{{page:{number:1838,folio:66b,volume:71}}}རྣམས་ཀྱང་ཡིད་ཤིན་ཏུ་ལེགས་པར་བསྡམས་པ་དང་། ཡིད་ཤིན་ཏུ་མཉམ་པར་བཞག་པས་བདེ་བའི་ཡུལ་དེ་དག་རྣམས་ཐམས་ཅད་ཡོངས་སུ་སྤངས་ནས་ཆོས་དེ་ཉིད་ཁོ་ན་ཉན་པར་བྱེད་དེ། འཁོར་བས་འཇིགས་པར་གྱུར་པ་དེ་དག་རྣམས་ཀྱི་ཡིད་དེ་དག་རྟོགས་ནས། སླར་ཉིད་ཀྱང་ཆོས་དེ་དག་ཉིད་སྟོན་པར་བྱེད་པ་ནི་ཇི་ལྟར་འདོད་པ་སྡུག་པ་ཡིད་དུ་འོང་བ། བག་མེད་པ་རྣམས་ཐམས་ཅད་ཀྱི་ལྕགས་ཀྱུ་ལྟ་བུར་གྱུར་པའི་ཆོས་གཞན་ཡང་ཐེག་པ་ཆེན་པོ་ལ་ལེགས་པར་གནས་པ་རྣམས་ཀྱིས་ཡིད་ལ་བྱའོ། །འདི་དག་ཀྱང་གང་ཞེ་ན། འདི་ལྟ་སྟེ། འཆི་བ་རྗེས་སུ་དྲན་པའོ། །གང་གི་ཡིད་ལ་འཆི་བ་རྗེས་སུ་དྲན་པ་ཡོད་པར་གྱུར་ཞིང་། རྟག་ཏུ་ཡང་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་ན། ཇི་ལྟར་སྡུག་བསྔལ་འདི་དག་ནི་ལུས་ཅན་རྣམས་ཐམས་ཅད་ལ་སོ་སོར་མཚུངས་པ་ཡིན་ཏེ། ཕྱིར་བཟློག་ཏུ་མེད་པ་སྐྱེས་པ་རྣམས་ཐམས་ཅད་ལ་ནི་ཅི་ནས་ཀྱང་འབྱུང་བར་འགྱུར་བ། བདེན་ངེས་པར་འབྱུང་བ་རྣམས་ནི་འཐུན་ཞིང་ཡིད་དུ་འོང་བ་ཐམས་ཅད་ཀྱང་ཐ་དད་དུ་འགྱུར་བ་མེད་པར་འགྱུར་བ་རྣམ་པར་འགྱེས་པ་རྣམ་པར་བྲལ་བ་རྣམ་པར་བྱེ་བར་འགྱུར་བ་ཡིན་ནོ། །བདག་ཅག་ནི་འཇིག་རྟེན་འདི་ནས་ཤི་འཕོས་པར་གྱུར་ནས་གཞན་རྣམས་སུ་སྐྱེ་བར་འགྱུར་བ་ཡིན་ལ། གལ་ཏེ་ཤེད་ན་བདེ་བ་དང་སྡུག་བསྔལ་རྣམས་ཀུན་ཏུ་འཐོབ་པར་འགྱུར་ཏེ། ལས་ལ་ཞོན་པར་གྱུར་པའི་སེམས་ཅན་དེ་དག་རྣམས་རང་གི་ལས་ཀྱི་འབྲས་བུ་རྣམས་ཀྱི་ལམ་གྱི་ཟས་ཟ་བར་བྱེད་པས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །འདི་ནི་སྐྱེ་བ་དང་འཆི་བའི་དུས་བྱུང་བར་གྱུར་པ་ན་འགའ་ཞིག་ལ་ཡང་འགའ་ཞིག་གི་ཡང་གྲོགས་མེད་དོ། །དེ་ལ་དགེ་བ་དང་མི་དགེ་བའི་ལས་དེ་དག་རྣམས་གང་གི་ཕྱིར་དུས་དེ་ནི་གྲོགས་སུ་གྱུར་པ་ཡིན་ནོ། །གང་གི་ཕྱིར་ལེགས་པར་བྱས་པ་རྣམས་ཀྱིས་ནི་མ་དང་ཕ་ལྟ་བུར་གྱུར་པ་ཡིན་ནོ། །ཉེས་པར་བྱས་པ་རྣམས་ཀྱིས་ནི་དགྲ་བོ་ལྟ་བུར་གྱུར་པས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་བྱེད་པར་འགྱུར་རོ། །དེའི་ཕྱིར་ལེགས་པར་སྤྱད་པ་རྣམས་ནི་རྟག་ཏུ་གྱིས་དང་། ཉེས་པར་སྤྱད་པ་རྣམས་ནི་སྤང་བར་བྱ་བ་ཡིན་ནོ། །དེས་འཆི་བ་རྗེས་སུ་དྲན་{{page:{number:1839,folio:67a,volume:71}}}པ་གང་ཡིན་པ་དེ་དེ་ལྟར་བཤད་པ་ན། དེའི་ཚེ་ན་འདིའི་ཡིད་སྐྱོ་བར་གྱུར་པས་ཡུལ་རྣམས་ལ་ཐོག་རྡུངས་སུ་འཇུག་པ་མ་ཡིན་ནོ། །འདོད་ཆགས་དང་ཞེ་སྡང་དང་གཏི་མུག་རྣམས་ཀྱིས་ཀྱང་འཕྲོགས་པར་མི་འགྱུར་རོ། །བུ་དང་ཆུང་མ་དང་རང་གི་སྐྱེ་བོ་རྣམས་ཀྱི་དོན་དུ་མི་དགེ་བའི་ལས་རྣམས་མི་བྱེད་དོ། །འཆི་བའི་འཇིགས་པས་སྐྲག་པར་གྱུར་པའི་ཁྱིམ་པ་རྣམས་ཐམས་ཅད་ཀྱང་ཡིད་རབ་ཏུ་ཞི་བར་འགྱུར་ན། རབ་ཏུ་བྱུང་བ་རྣམས་ལྟ་སྨོས་ཀྱང་ཅི་དགོས། རབ་ཏུ་བྱུང་བ་ཡང་འཆི་བ་རྗེས་སུ་དྲན་པར་བྱེད་པ་ལས་བརྒྱ་ལ་ཞིག་ལ་ཡང་ཚུལ་ཁྲིམས་འཆལ་བར་མི་འགྱུར་རོ། །ཡུལ་རྣམས་ལ་དགའ་བར་མི་འགྱུར་རོ། །ཡུལ་ལྗོངས་རྣམས་སུ་རྒྱུ་བར་མི་བྱེད་དོ། །ལྗོངས་རྣམས་རྒྱུ་བར་བྱེད་པས་ཀྱང་སེམས་རྣམ་པར་གཡེང་བར་བྱེད་པ་ཡིན་པ་དང་། འདུ་འཛི་དེ་དག་རྣམས་ཐམས་ཅད་ཀྱི་རྩ་བར་གྱུར་པ་ཡང་བུད་མེད་ཀྱི་འགྲོ་བ་རྣམས་ཡིན་པ་དང་། ཐམས་ཅད་ཀྱི་ཡང་སྐྱེ་མཆེད་དུ་གྱུར་པ་དེ་ནི་དགེ་སློང་འདིས་སྤོང་བར་བྱེད་དོ། །འཆི་བ་རྗེས་སུ་དྲན་པ་དེ་ལྟར་སེམས་པར་བྱེད་དོ། །ཇི་ལྟར་ལྗོངས་རྒྱུ་བ་ལ་མངོན་པར་དགའ་བ་རྣམས་ཡང་དགེ་བའི་ཆོས་རྣམས་ལས་འགའ་ཞིག་ཀྱང་སེམས་ལ་མེད་ལ། འཆི་བའི་ཡུལ་དང་དུས་སུ་ཡང་དེ་དག་རྣམས་ཐམས་ཅད་བདག་ལ་ཕན་པ་མ་ཡིན་པ་དང་བདེ་བ་མ་ཡིན་པར་འགྱུར་རོ། །གང་གི་ཚེ་བདག་ལ་གྲོག་མ་པ་དང་ཁབ་ལ་སོགས་པའི་རླུང་རྣམས་ཀྱིས་འཆི་བའི་ཡུལ་དང་དུས་སུ་རབ་ཏུ་འདེབས་པར་བྱེད་པ་དེའི་ཚེ་ན་བདག་ལ་སྐྱབས་སམ་སྐྱོབ་པ་གང་ཞིག་འབྱུང་བར་འགྱུར་བ་རང་རང་གི་ལས་ཀྱི་ཞགས་པས་ཀུན་ཏུ་བཅིངས་ནས་འདི་ནས་འཇིག་རྟེན་ཕ་རོལ་ཏུ་འཁྲིད་པར་བྱེད་པ་ན། འདི་ན་མའམ་ཕའམ་སྤུན་ཟླའམ་རང་གི་སྐྱེ་བོའམ་གྲོགས་པོ་དང་གཉེན་བཤེས་ཀྱི་ཚན་པར་གྱུར་པའི་སྐྱབས་མཆི་བའི་ཡུལ་དང་དུས་བྱུང་བར་གྱུར་པ་ནི་མེད་དོ། །དེས་འཆི་བ་རྗེས་སུ་དྲན་པ་ཡང་དེ་ལྟར་སྒོམ་པར་བྱེད་དོ། །དེའི་ཚེ་སྦྱིན་པ་དང་ཚུལ་ཁྲིམས་དང་ཤེས་རབ་རྣམས་ལ་མངོན་པར་དགའ་བར་འགྱུར་རོ། །དེ་ལྟར་ལེགས་པར་བྱེད་པར་གྱུར་པ་དེ་རྣམས་ཀྱི་དགེ་བའི་ལས་མངོན་པར་འཕེལ་བར་འགྱུར་རོ། །མི་དགེ་བའི་ལས་རྣམས་དང་ཡོངས་སུ་འབྲལ་བར་འགྱུར་རོ། །{{page:{number:1840,folio:67b,volume:71}}}དེ་ལས་དེ་དག་རྣམས་ཀྱིས་ལྷ་དང་མི་རྣམས་སུ་བདེ་བ་ལ་ལོངས་སྤྱད་ནས་ཕྱི་ནས་མྱ་ངན་ལས་འདས་པ་ཐོབ་པར་འགྱུར་རོ། །དེའི་ཕྱིར་ན་ཡོན་ཏན་དེ་དག་རྣམས་གོ་བར་བྱས་ལ་བུད་མེད་དམ་སྐྱེས་པའམ། ཁྱིམ་པའམ་རབ་ཏུ་བྱུང་བའམ་དགེ་སྦྱོང་ངམ་བྲམ་ཟེ་རྣམས་ཀྱིས་ཀྱང་རྟག་པར་འཆི་བ་རྗེས་སུ་དྲན་པ་བསྒོམ་པར་གྱིས་ཤིག །རྗེས་སུ་དྲན་པར་གྱུར་ན་ནི་འཆི་བདག་གི་འཇིགས་པས་འཇིགས་པའི་སྐྱེས་བུ་ནི་མི་དགེ་བའི་ལས་རྣམས་ཐམས་ཅད་མི་བྱེད་དོ། །ཡིད་ཀྱིས་ཀྱང་སྒོམ་པར་བྱེད་པ་ལ་དེ་བཞིན་དུ། སེམས་ཅན་ཐམས་ཅད་འཆི་བར་འགྱུར་ཏེ། ལྷ་དང་མི་དང་དམྱལ་བ་དང་ཡི་དགས་ཀྱི་ཡུལ་དང་དུད་འགྲོ་རྣམས་ན་ཡང་གང་དག་འཆི་བདག་གི་དབང་དུ་མི་འགྲོ་བའི་གནས་དེ་ནི་ཡོད་པ་མ་ཡིན་ནོ། །དེ་དེ་ལྟར་སྒོམ་པར་བྱེད་པ་ན་འཇིག་རྟེན་ཕ་རོལ་གྱི་འཇིགས་པས་འཇིགས་པའི་སེམས་སྒྲ་དང་རེག་བྱ་དང་རོ་དང་གཟུགས་དང་དྲི་ལ་རབ་ཏུ་རྒྱུག་པར་མི་འགྱུར་རོ། །རྟག་པ་དང་བརྟན་པ་དང་ཐེར་ཟུག་གི་བློར་ཡང་མི་འགྱུར་རོ། །དེ་མི་རྟག་པ་དང་སྡུག་བསྔལ་བ་དང་སྟོང་པ་ཉིད་དང་བདག་མེད་པ་རྣམས་ཀྱི་ཡང་བློར་འགྱུར་རོ། །དེ་གང་གི་ཚེ་འཆི་བ་རྗེས་སུ་དྲན་པར་གྱུར་པ་དེ་ལ་ནི་སྐྱོན་རྣམས་ཐམས་ཅད་ཀྱིས་གནོད་པར་མི་འགྱུར་ཞིང་། རྟག་པར་རྒྱུན་མི་འཆད་པར་ཡང་དགེ་བ་ལ་སེམས་པར་འགྱུར་རོ། །ཡིད་ལ་བྱེད་པ་རྣམས་ཀྱང་མངོན་པར་འཕེལ་བར་འགྱུར་རོ། །འཆི་བ་རྗེས་སུ་དྲན་པ་རྟག་པར་རྒྱུན་དུ་བསྟེན་ཅིང་བསྒོམས་ལ་ལན་མང་དུ་བྱེད་པར་གྱུར་པ་དེ་ལ་ནི་ཡིད་ལ་བྱེད་པའི་དམིགས་པ་རྟག་ཏུ་སྐྱེ་བར་འགྱུར་རོ། །ཇི་ལྟར་འོག་དང་ཐད་ཀ་རྣམས་ན་ཡང་གང་དག་མ་ཞིག་པ་དང་། མ་ལྷུང་བ་དང་། བྱེ་བར་མ་གྱུར་པ་དང་། རྣམ་པར་འགྱུར་བའི་ཆོས་སུ་མ་གྱུར་པ་ནི་འདི་ན་གནས་ཡོད་པ་མ་ཡིན་ཏེ། རིའི་ཁྲོད་དགའ་བར་གྱུར་པ་བརྒྱ་སྟོང་རྣམས་ལས། ཇེ་ཐོག་མར་རི་ཐམས་ཅད་ཀྱི་རྒྱལ་པོ་རི་རབ་ལྷུན་པོ་ཡང་བསྐལ་པའི་མེས་ཉེ་བར་བཅོམ་ནས་མེད་པར་འགྱུར་ན། ཨེ་མའོ་བདག་གི་ལུས་གནས་པར་འགྱུར་རམ་ཅི། མཐའ་ཡས་པའི་རྒྱ་མཚོ་ཆུ་ཀླུང་རྣམས་ཐམས་ཅད་ཀྱི་བདག་པོར་གྱུར་པ། ཀླུ་རྣམས་ཐམས་ཅད་ཀྱི་གནས་དང་ལྷ་མ་ཡིན་རྣམས་ཡང་སྟེ། ཉི་མ་བདུན་{{page:{number:1841,folio:68a,volume:71}}}གྱིས་ངེས་པ་ཁོ་ནར་ཉེ་བར་སྐམས་པར་འགྱུར་བ་ཡིན་ན། བདག་གི་ལུས་ལ་ལྟ་སྨོས་ཀྱང་ཅི་དགོས་མདོར་བསྡུ་ན་འདོད་པའི་ཁམས་དང་། གཟུགས་ཀྱི་ཁམས་དང་། གཟུགས་མེད་པའི་ཁམས་དང་ཁམས་གསུམ་པོ་དེ་དག་རྣམས་ཐམས་ཅད་ཀྱང་མི་རྟག་པ་དང་མི་བརྟན་པ་དང་ཐེར་ཟུག་མ་ཡིན་པ་དང་ཡོངས་སུ་རྣམ་པར་འགྱུར་བའི་ཆོས་ཅན་ཡིན་ན། བདག་གི་ལུས་དང་སྲོག་ནི་མི་རྟག་པ་དང་མི་བརྟན་པ་དང་ཐེར་ཟུག་མ་ཡིན་པ་དང་། རྣམ་པར་འགྱུར་བའི་ཆོས་ཅན་དུ་འབྱུང་བར་འགྱུར་བ་ལྟ་སྨོས་ཀྱང་ཅི་དགོས། དེ་གང་གི་ཚེ་དེ་ལྟར་རྟག་པར་རྒྱུན་དུ་ཤིན་ཏུ་མཉམ་པར་བཞག་པའི་ཡིད་ཀྱིས་གཅིག་ཏུ་ངེས་པར་དགེ་བ་ཡིད་ལ་བྱེད་པར་གྱུར་པའི་བློས་དེ་དག་སྒོམ་པར་བྱེད་པ་དེའི་ཚེ་འདི་འགའ་ཞིག་ལ་ཡང་མངོན་པར་ཞེན་པར་མི་འགྱུར་རོ། །ཀུན་ཏུ་ཆགས་པ་མེད་པར་གྱུར་པའི་བློས་ནི་འདོད་ཆགས་རྣམས་འགའ་ཞིག་གམ་ཞེ་སྡང་གིས་ཀྱང་འཆིང་བར་མི་འགྱུར་རོ། །དེའི་འདོད་ཆགས་དང་ཞེ་སྡང་དག་རྟག་པར་རབ་ཏུ་བཅོམ་པས་གཏི་མུག་ཀྱང་མེད་པར་འགྱུར་རོ། །དེ་རྣམས་སྐྱོན་མ་ལུས་པ་ལས་གྲོལ་བར་གྱུར་པས་མཆོག་ཏུ་འཆི་བ་མེད་པ་དང་རྒ་བ་མེད་པ་དང་ཟད་པ་མེད་པའི་གོ་འཕང་ཐོབ་པར་འགྱུར་རོ། །དེའི་ཕྱིར་ན་འཆི་བ་རྗེས་སུ་དྲན་པ་དེ་དག་ལ་དམིགས་པར་བྱའོ། །དེའི་ཕྱིར་དྲན་པ་རྣམས་ཐམས་ཅད་ཀྱི་མཆོག་ཏུ་གྱུར་པ་འདི་ནི། འདི་ལྟ་སྟེ། འཆི་བ་རྗེས་སུ་དྲན་པའོ། །གཞན་ཡང་འཆི་བ་རྗེས་སུ་དྲན་པ་སྒོམ་པར་བྱེད་པ་རྣམས་ལ་ཡོན་ཏན་གཞན་ཡང་ཡོད་དོ། །དགེ་སྦྱོང་ངམ་བྲམ་ཟེ་ཡང་རུང་སྟེ། གང་གི་ཚེ་དེ་ཉིད་སྒོམ་པར་བྱེད་པ་དེའི་ཚེ། ལུས་པོ་སྡུག་བསྔལ་གྱི་སྒྲོམ་བུ་ལྟ་བུར་གྱུར་པ་ལ་སོ་སོར་རྟོག་པར་བྱེད་དོ། །ཇི་ལྟར་སྡུག་བསྔལ་རྣམས་རིག་པར་གྱུར་པ་ཡིན་ན། ཇི་ལྟར་བདག་གི་ལུས་འདི་དག་ལ་ལུས་ནི་ནད་རྣམས་ཀྱིས་དང་འཆི་བདག་ཉེ་བར་འོངས་པས་ཀྱང་ཡིད་ཉེ་བར་འཇོམས་པར་འགྱུར་རོ། །འཆི་བདག་གི་ཞགས་པ་དེས་བདག་ཉིད་ཀུན་དུ་བཅིངས་པར་གྱུར་པས་ངས་ཅི་ཞིག་བྱར་ཡོད། །སྦྱིན་པ་དང་ཚུལ་ཁྲིམས་དང་ཤེས་རབ་ཀྱང་བདག་གིས་བསྒོམ་པར་ནི་མི་ནུས་སོ། །དེའི་ཕྱིར་ན་ཇི་སྲིད་དུ་འཆི་བདག་དེ་ཡིད་ལ་འོངས་པར་མ་{{page:{number:1842,folio:68b,volume:71}}}གྱུར་པ་དེ་སྲིད་དུ་སྦྱིན་པ་དང་ཚུལ་ཁྲིམས་དང་ཤེས་རབ་རྣམས་བསྒོམ་པར་བྱའོ། །སེམས་ཅན་རྣམས་ཐམས་ཅད་ཀྱི་སྲོག་འཇོམས་པར་བྱེད་པ་པོའི་འཆི་བདག་རིང་པོ་མི་ཐོགས་པར་འོང་བར་འགྱུར་རོ། །དགེ་སྦྱོང་དང་བྲམ་ཟེ་དེ་དག་གང་ཁོ་ན་འཆི་བ་རྗེས་སུ་དྲན་པ་གཅིག་ཏུ་སེམས་ལ་བྱེད་པ་རྣམས་ལ་ནི། དེ་ལས་འདིའི་ཡིད་ལ་བྱེད་པ་རྣམས་འབྲས་བུ་ཡོད་པ་དང་མྱ་ངན་ལས་འདའ་བའི་མཐར་ཐུག་པར་ཡང་འགྱུར་རོ། །གཞན་ཡང་རྣམ་པ་གཞན་གྱི་སྒོ་ནས་ཀྱང་འཆི་བ་དེ་ཉིད་རྗེས་སུ་དྲན་པར་བྱེད་དེ། གང་ཞེ་ན་འདི་ལྟ་སྟེ། གཟུགས་ཀྱི་ཕུང་པོ་འདི་ནི་སྟོང་པ་ཉིད་དོ། །ལུས་འདི་ནི་སྟོང་པ་མི་རྟག་པའོ། །འདུས་བྱས་ཀྱི་ཆོས་འདི་དག་རྣམས་ཐམས་ཅད་ཀྱང་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པ་ཡིན་ཏེ། སྐད་ཅིག་མྱུར་བར་འཇུག་པས་ཤིན་ཏུ་གཡོ་བ་རབ་ཏུ་ཉམས་པར་འགྱུར་བའི་ཆོས་ཅན་མེད་པ་ཆད་པ་སྟོང་པ་སྙིང་པོ་མེད་པ་ཟོ་ཆུན་འཁོར་བ་དང་དྲི་ཟའི་གྲོང་ཁྱེར་དང་འདྲ་བར་གྱུར་པའོ། །ཀྱེ་མ་ཇི་ལྟར་འདུས་བྱས་ཀྱི་ཆོས་འདི་དག་རྣམས་ཐམས་ཅད་པ་དེ་དག་དང་ལུས་འདི་དང་སྲོག་ཀྱང་དབུ་བ་དང་ཆུའི་ཆུ་བུར་དང་འདྲ་བར་སྙིང་པོ་མེད་པ་དྲི་ཟའི་གྲོང་ཁྱེར་དང་འདྲ་བ་ཡིན་ནོ། །གནས་སྐབས་རྣམས་ཐམས་ཅད་ཀྱི་ཐམས་ཅད་དུ་ཡང་བདག་འཆི་བར་འགྱུར་བའི་འཇིགས་པའི་གནས་ཆེན་པོར་དེ་དག་རྣམས་འབྱུང་ངོ་། །དེའི་ཕྱིར་ན་སྙིང་པོ་བླང་བར་གྱིས་དང་དགེ་བ་ནི་རྣམ་པ་གསུམ་མོ། །མི་དགེ་བ་ཡང་རྣམ་པ་གསུམ་ཉིད་ནི་ཡོངས་སུ་སྤང་བར་བྱའོ། །དེ་བཞིན་དུ་ཡང་འཆི་བ་རྗེས་སུ་དྲན་པར་བྱའོ། །དེ་ནི་དགེ་སྦྱོང་ངམ་བྲམ་ཟེ་རྣམས་ལ་གཅེས་པར་གྱུར་པ་ཡིན་ནོ། །རང་གི་སེམས་ལ་བསྒོམས་པས་ཡིད་ལ་བྱའོ། །དེ་ནས་དེའི་དུས་འདིར་རྨ་བྱའི་མངའ་བདག་དེས་ཚིགས་སུ་བཅད་པ་བརྗོད་པ། ཇི་ལྟར། གང་གིས་འཇིག་རྟེན་འདིར་འཇོམས་པའི། །འཇིགས་པ་ཆེན་པོའི་དགྲ་བོ་དྲུག །རྒ་དང་ན་དང་འཆི་བདག་དང་། །འདོད་ཆགས་ལ་སོགས་དྲི་མ་གསུམ། །དགེ་བའི་རྫས་ནི་འཕྲོག་པ་ཡི། །རྐུན་མ་ཡང་ནི་ཡུལ་ལྔ་ཡིན། །དགྲ་རྣམས་གྲོགས་པོའི་གཟུགས་ཀྱིས་ནི། །སྲིད་པའི་ངམ་གྲོག་དག་ན་རྒྱུ། །བག་མེད་པས་ནི་གང་བའི་{{page:{number:1843,folio:69a,volume:71}}}སེམས། །ཡུལ་རྣམས་ཀྱིས་ནི་འཕེལ་བར་བྱེད། །སྐྱེས་བུ་མྱུར་དུ་གཞོམ་པ་ནི། །དམྱལ་དང་ཡི་དགས་རིགས་རྣམས་ལ། །སྡུག་བསྔལ་ལ་སོགས་བདེན་པ་ཡང་། །གང་ཚེ་ཤེས་པས་རྟོགས་པ་ཡི། །དེ་ཚེ་སྐྱེས་བུ་བླ་མེད་ཀྱིས། །བདེ་ལེགས་ཤིས་པའི་གནས་ཐོབ་འགྱུར། །སྐྱོན་རྣམས་རྩད་ནས་གདོན་པ་དང་། །ཡོན་ཏན་སྤེལ་ལ་ཀུན་ཏུ་སྤྱོད། །སྡིག་པའི་གྲོགས་པོ་མི་བྱ་ཞིང་། །ལེ་ལོ་ཅན་ཁ་ཕྱིར་ཕྱོགས་ཀྱིས་། །བརྩོན་འགྲུས་བརྩམས་ཤིང་དྲན་དང་ལྡན། །དགེ་སྦྱོང་ཤེས་རབ་དཔུང་གཉེན་ཅན། །རྒ་དང་འཆི་བ་སྤངས་པ་ཡི། །བླ་ན་མེད་པའི་གནས་སུ་འགྲོ། །དབང་པོ་དང་ནི་དབང་དོན་ཡང་། །གང་ཚེ་དེ་ཉིད་ཁོ་ན་རིག །དེ་ཚེ་ཤེས་རབ་ལ་བརྟེན་ནས། །སྲིད་པའི་རྒྱ་མཚོ་ལས་རྒལ་ལོ། །ང་རྒྱལ་ཅན་དང་ལེ་ལོ་ཅན། །ཐམས་ཅད་ལ་ནི་རྟག་དོགས་ཅན། །ཁེངས་དང་སྡིག་བློ་ཅན་རྣམས་ནི། །མཁས་པས་གྲོགས་པོ་བྱ་བ་མིན། །ཤིན་ཏུ་བརྩོན་ལྡན་རང་བཞིན་འཇམ། །ཆོས་ལ་གནས་དང་སྐྱོན་སྤངས་པ། །ཡང་དག་ལྟ་དང་རྩབ་ཧྲལ་མེད། །གྲོགས་པོར་བསྟེན་གྱིས་མཛེས་པ་ཡིན། །སྡིག་ཅན་གྲོགས་པོའི་སྣོད་མ་ཡིན། །སྣོད་ནི་བླ་མེད་སྐྱེས་བུ་ཡིན། །བླ་མེད་སྣོད་དུ་བྱས་པ་ན། །སྐྱོན་རྣམས་ཀྱིས་ནི་འཇིགས་པ་མེད། །སྐད་ཅིག་ཐང་ཅིག་ཡུད་ཙམ་དང་། །ཉིན་དང་མཚན་མོ་དེ་བཞིན་དུས། །འཆི་བ་སོམས་དང་བརྟན་པ་རྣམས། །དེ་ལས་བཟློག་ཐབས་མེད་པ་ཡིན། །གང་འདི་འཆི་བ་འབྱུང་བ་ནི། །དྲན་པའི་མཆོག་ཏུ་རབ་ཏུ་བསྔགས། །དེ་བསྟེན་པ་ནི་ཞི་བའི་མཆོག །རྙོག་དང་བྲལ་བར་འགྲོ་བ་ཡིན། །འཆི་བདག་འཇིགས་པ་དྲན་ནས་ནི། །སྐྱོན་ལ་ཇི་ལྟར་ཡིད་རྒྱུག་འགྱུར། །སྐྱོན་མེད་པས་ཀྱང་དྲི་མ་རྣམས། །ཐམས་ཅད་རྟག་ཏུ་ཞི་བར་འགྱུར། །བག་ཡོད་གོ་འཕང་འདི་མཆོག་ཏུ། །དེ་བཞིན་གཤེགས་པ་རྣམས་ཀྱིས་གསུངས། །གང་ཡང་འཆི་བདག་རྟག་དྲན་དང་། །མི་དགེ་རྣམས་ཀྱང་སྤང་བར་གྱིས། །ཞེས་བྱའོ། །དེ་ལྟར་རྨ་བྱ་རྣམས་ཀྱི་མངའ་བདག་དེས་དགའ་ལྡན་གྱི་ལྷ་དེ་དག་རྣམས་དང་འཐབ་བྲལ་བ་དེ་དག་རྣམས་ལ་ཆོས་སྟོན་པར་བྱེད་དོ། །ཆོས་{{page:{number:1844,folio:69b,volume:71}}}གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་དང་བྲམ་ཟེ་རྣམས་ལ་གཅེས་པར་གྱུར་པ་ཡོད་དོ། །འདི་ཡང་གང་ཞེ་ན། འདི་ལྟ་སྟེ། གཟུགས་དང་རིགས་དང་བཙན་ཕྱུག་གི་རྒྱགས་པ་དང་ཀུན་ཏུ་བྲལ་བར་བྱེད་པའོ། །གཟུགས་དང་རིགས་དང་བཙན་ཕྱུག་གི་རྒྱགས་པ་ལ་ཆགས་པས་ཀྱང་བྱིས་པ་རྣམས་ལུས་ཀྱིས་ཉེས་པར་སྤྱད་པ་རྣམས་སྤྱོད་དོ། །ལུས་ཇི་ལྟ་བ་དེ་བཞིན་དུ་ངག་དང་ཡིད་ཀྱིས་ཀྱང་སྤྱོད་པར་བྱེད་དོ། །རྒྱུ་དེ་དང་རྐྱེན་དེས་ཀྱང་ལུས་ཞིག་པར་གྱུར་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དུད་འགྲོའི་སྐྱེ་གནས་དང་དེ་བཞིན་དུ་ཡི་དགས་ཀྱི་ཡུལ་རྣམས་ལ་ཡང་སྟེ། དེ་དང་དེ་དག་རྣམས་ལ་དེའི་སྐྱེ་བ་བརྗེ་བསོར་བྱེད་པར་གྱུར་པ་ན། རྣམ་པར་རྟོག་པ་དུ་མར་སྡུག་བསྔལ་རྣམ་པ་མང་པོ་རྣམས་སྐྱེ་བར་འགྱུར་བ་དེ་དག་རྣམས་གང་ཡིན་པའི་མིང་ཙམ་ཡང་ཤེས་པར་སླ་བ་མ་ཡིན་ནོ། །དེའི་ཕྱིར་སྐྱོན་གྱི་འཇིགས་པ་འདི་དག་རྣམས་ཤེས་པར་གྱིས་ལ་གཟུགས་དང་རིགས་དང་དབང་ཕྱུག་གི་རྒྱགས་པ་དང་བྲལ་བར་འགྱུར་ཞིང་གྱུར་པ་གང་ཡིན་པ་དེ་ནི་ལུས་དང་ངག་དང་ཡིད་ཀྱི་ཉེས་པར་སྤྱོད་པར་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་གྱུར་པས། ལྟ་བར་བྱེད་པ་ནི་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པའི་རྣམ་པ་རྣམས་སུ་དང་། གསོག་གསོབ་སྙིང་པོ་མེད་པ་དང་མི་གཙང་བ་རྣམས་ཀྱི་སྣོད་དུ་གྱུར་པ་སྐྲ་དང་། སྤུ་དང་། སེན་མོ་དང་། སོ་དང་། ཁྲག་དང་། པགས་པའི་ཚོགས་ལ་སོགས་པར་གྱུར་པ་རུས་པའི་འཁྲུལ་འཁོར་དུ་མ་དང་། རྒྱུས་པ་དང་། ཞག་དང་། གཅིན་དང་། རྟུག་པ་རྣམས་ཀྱིས་ཀུན་ཏུ་གང་བར་གྱུར་པའི་བདག་གི་གཟུགས་འདི་དང་པོར་གཙང་བ་མ་ཡིན། བར་དུ་མ་ཡིན། །ཐ་མར་མ་ཡིན་ཏེ། ལས་དང་ཉོན་མོངས་པ་དུ་མ་རྣམས་ཀྱིས་ཀུན་ཏུ་སྐྱེས་པ་འདི་ནི་སྙིང་པོར་གྱུར་པ་ནི་ཅུང་ཟད་ཀྱང་ཡོད་པ་མ་ཡིན་ནོ། །རྟག་པ་ཡང་མ་ཡིན་ཞིང་བདག་དང་བཅས་པ་ཡང་མ་ཡིན་ནོ། །བདག་འཆི་བར་གྱུར་པའི་ཡུལ་དང་དུས་ཀུན་ཏུ་བྱུང་བ་ན་ལུས་འདི་གོམ་པ་གང་ཡང་འགྲོ་བ་དང་རྗེས་སུ་འགྲོ་བར་འགྱུར་བ་ཡང་མ་ཡིན་ནོ། །དུར་ཁྲོད་དུ་ཡང་མེས་སྲེག་པར་བྱེད་པ་འབྱུང་བར་{{page:{number:1845,folio:70a,volume:71}}}འགྱུར་ཞིང་། ཀུན་ཏུ་དྲངས་ནས་བྱ་རྒོད་དང་འུག་པ་དང་ཅེ་སྤྱང་དང་ཁྭ་ཏ་ལ་སོགས་པ་རྣམས་ཀྱིས་ཀྱང་ཟ་བར་བྱེད་པར་འགྱུར་གྱིས་ཞེས་དེ་ལྟར་སྒོམ་པར་བྱེད་པའི་སྐྱེས་བུ་དམ་པ་དེའི་གཟུགས་དང་བཙན་ཕྱུག་གི་རྒྱགས་པ་གང་ཡིན་པ་འདི་དག་དེས་ཐམས་ཅད་ནས་ཐམས་ཅད་དུ་བྲལ་བར་འགྱུར་བའམ་མགོ་གནོན་པར་འགྱུར་རོ། །གཞན་ཡང་གང་གི་ཚེ་ཇི་ལྟ་ང་ནི་བཟང་པོའི་རིགས་སུ་སྐྱེས་པ་ཡིན་ནོ་ཞེས་དགེ་སྦྱོང་དང་བྲམ་ཟེ་འདི་དག་རྣམས་ལ་རིགས་ཀྱི་རྒྱགས་པ་སྐྱེས་པར་གྱུར་ན། དེའི་ཚེ་གལ་ཏེ་ན་གང་ཁོ་ན་རིགས་ཡིན་པ་ཡང་དག་པ་ཇི་ལྟ་བ་ཁོ་ན་བཞིན་དུ་སོ་སོར་རྟོག་པར་བྱེད་དེ། དོན་དམ་པར་ན་རིགས་ནི་ཡོད་པ་མ་ཡིན་གྱི། ཀུན་ཏུ་བརྟགས་པ་འབའ་ཞིག་ཙམ་ཁོ་ན་ལ་བྱིས་པ་རྣམས་ཀྱིས་འདི་དག་ཏུ་གོ་བར་ཟད་དོ། །ཇི་ལྟར་རིགས་འདི་དག་རྣམས་ནི་རིགས་མེད་པ་ཡིན་ཏེ་རྒྱུ་མེད་པའི་ཕྱིར་རོ། །དེ་བཞིན་དུ་རུས་ཀྱང་མེད་པ་ཡིན་ནོ། །དགེ་བའི་རྒྱུ་རྣམས་ཀྱིས་གཞན་ཉིད་ཁོ་ན་རིགས་ཡིན་ནོ། །གང་དག་ཞེ་ན། འདི་ལྟ་སྟེ། གང་ལ་བདེན་པ་དང་ཚུལ་ཁྲིམས་དང་སྦྱིན་པ་དང་ཤེས་རབ་དང་རབ་ཏུ་ཞི་བ་དང་དུལ་བའི་ཡོན་ཏན་རྣམས་ཡིན་ནོ། །གང་དག་རིགས་ངན་པར་གྱུར་ན་ཡང་ཆེན་པོའི་རིགས་སུ་ལེགས་པར་སྐྱེས་པ་ཡིན་ནོ། །རྒྱུ་གང་གི་ཕྱིར་ཡོན་ཏན་རིགས་ཡིན་པའི་ཕྱིར་དང་སྐྱེ་བ་ནི་རྒྱུ་མཚན་མ་ཡིན་པའི་ཕྱིར་རོ། །དེ་ལྟ་བས་ན་དགེ་སྦྱོང་ངམ་བྲམ་ཟེའམ་དེའི་རིགས་ཅན་གཞན་དག་རྣམས་ཀྱིས་ཀྱང་དེ་ལྟར་སྐྱེ་བ་དང་རིགས་དང་བཙན་ཕྱུག་གིས་རྒྱགས་པར་མི་བྱའོ། །གཞན་ཡང་དེའི་ཚེ་ན་དགེ་སྦྱོང་ངམ་བྲམ་ཟེའམ་དེ་དག་གི་རིགས་ཅན་གཞན་རྣམས་ཀྱིས་ཀྱང་གཟུགས་གང་ཡིན་པ་དེ་ཁོ་ན་ཡང་དག་པ་ཇི་ལྟ་བར་རྣམ་པ་གཞན་གྱི་སྒོ་ནས་སོ་སོར་རྟོག་པར་བྱེད་དོ། །ཇི་ལྟར་བདག་གི་གཟུགས་འདི་ནི་ཇི་ལྟ་བུའི་རྣམ་པར་བདག་བྱིས་པ་ཕྱིས་རྒན་ན་ཉལ་བར་གྱུར་པའི་རྣམ་པ་དེ་ལྟ་བུ་ནི་གོག་འགྲོས་བྱེད་པར་གྱུར་པ་ན་མ་ཡིན་ལ། གོག་འགྲོས་བྱེད་པའི་རྣམ་པ་དེ་ལྟ་བུ་ནི་ཇི་སྲིད་གཙུག་པུད་བཞག་པ་ན་མ་ཡིན་ཏེ། གཙུག་པུད་ཀྱི་དེ་ལྟར་ནི་ཇི་སྲིད་དུ་ལང་ཚོ་ལ་བབ་པའི་བདག་གི་གཟུགས་འབྱུང་བར་མི་འགྱུར་རོ། །{{page:{number:1846,folio:70b,volume:71}}}བར་མའི་ན་ཚོད་ཀྱི་རྣམ་པ་ཇི་ལྟ་བུའི་རྣམ་པ་དེ་ལྟ་བུར་ནི་བདག་གློ་བུར་དུ་འཆི་བའི་དུས་མ་ཡིན་ནོ། །རྣམ་པ་དེ་ལྟ་བུའི་ནི་ཡུན་རིང་བ་ནི་འཆི་བ་ན་ཡང་མ་ཡིན་ནོ། །བདག་གི་གཟུགས་འདི་རོར་གྱུར་ནས་སྦྲང་མ་ལ་སོགས་པ་དག་གིས་ཟ་བར་བྱེད་པ་འབྱུང་བར་འགྱུར་རོ། །དེ་ལས་ཀུན་ཏུ་བྱུང་བའི་འབུ་གཞན་དག་གིས་ཀྱང་ཟ་བར་བྱེད་ལ་དེ་ལྟ་བུ་རྣམས་འབྱུང་བར་འགྱུར་རོ། །རླུང་དང་ཉི་མ་དང་ཆར་པས་ཀྱང་ཐམས་ཅད་ནས་ཐམས་ཅད་དུ་ཉམས་པར་འགྱུར་བར་འབྱུང་བ་ཡིན་ནོ། །དེ་ཡང་ཕྱོགས་བཅུ་རྣམས་སུ་ཆ་ཤས་ཐ་དད་པར་འབྱུང་བར་འགྱུར་རོ། །གཞན་དག་རྣམས་ཀྱིས་བདག་དུར་ཁྲོད་དུ་ཀུན་ནས་དྲངས་ཤིང་ལུས་འདི་རྣམ་པ་དུ་མར་ཆ་ཤས་ཐ་དད་པར་བྱེད་པར་འགྱུར་རོ། །གཞན་དག་གིས་རུས་པ་རྣམས་དྲངས་ནས་ཁྱེར་བར་བྱེད་དོ། །གཞན་དག་གིས་ནི་མགོའི་ཐོད་པའོ། །གཞན་དག་གིས་ནི་མཇིང་པའི་རུས་པའོ། །གཞན་དག་གིས་ནི་སྣའི་སྟེ། གཞན་དག་གིས་ནི་ལག་པའི་གྲུ་མོ། གཞན་དག་གིས་ལུས་ཀྱི་དཔུང་པ། གཞན་དག་རྣམས་ཀྱིས་ནི་སོར་མོའི་ཐུར་མ། གཞན་དག་རྣམས་ཀྱིས་ནི་སེན་མོའོ། །གཞན་དག་རྣམས་ཀྱིས་ནི་རྩིབ་ལོགས། གཞན་དག་རྣམས་ཀྱིས་ནི་རྒྱབ་ཀྱི་རུས་པ། གཞན་དག་གིས་ནི་ཨན་ཏོང་བའི་རུས་པའོ། །གཞན་དག་གིས་ནི་བརླ། གཞན་དག་གིས་ནི་རྐང་པའི་རུས་པ། གཞན་དག་གིས་ནི་རྐང་པའི་སོར་མོ་རྣམས་ཀྱི་ཚོགས་སོ། །དེ་ལྟར་བདག་ཉིད་ཀྱི་གཟུགས་དེ་ཡང་དག་པ་ཇི་ལྟ་བར་སོ་སོར་རྟོག་པར་བྱེད་པ་རྣམས་ནི་གཟུགས་ཀྱིས་རྒྱགས་པར་མི་འགྱུར་རོ། །ཇི་ལྟར་ན་བཙན་ཕྱུག་གི་རྒྱགས་པ་རྣམས་ལ་ཡང་དག་པ་ཇི་ལྟ་བ་ཉིད་དུ་ལྟ་བར་བྱེད་པ་དང་། ཤེས་པར་བྱེད་ན་མེད་པར་འགྱུར་བ་ཡིན་ཞེ་ན། གང་གི་ཚེ་སྐྱེ་དགུ་དེ་དག་རྣམས་ཐམས་ཅད་ཀྱང་ཡང་དག་པ་ཇི་ལྟ་བ་བཞིན་དུ་རྟོགས་ཏེ། ཇི་ལྟར་འདི་དག་རྣམས་ཐམས་ཅད་ནི་གཞན་གྱི་དབང་དུ་གྱུར་པ་དང་རང་དབང་མེད་པ་ཡིན་ནོ། །སྐྱེ་དགུ་རྣམས་ནི་རྣམ་པ་དུ་མར་ཡང་གཞན་གྱི་དབང་དུ་གྱུར་པ་ཡིན་ན། དེ་ལ་ཇི་ལྟར་ན་འདི་རང་དབང་ཅན་དུ་འགྱུར་བ་ཡིན། གཞན་གྱི་དབང་དུ་གྱུར་པའི་འདུས་བྱས་ཀྱི་ཆོས་འདི་དག་རྣམས་ནི་གཞན་གྱི་སྐྱེ་མཆེད་ཀྱིས་རབ་{{page:{number:1847,folio:71a,volume:71}}}ཏུ་འཇུག་པ་ཡིན་ཏེ། རྒྱུ་དང་རྐྱེན་རྣམས་ལས་ཀུན་ཏུ་བྱུང་བ་ཡིན་ནོ། །ཇི་ལྟར་ཁང་པ་ལ་ཡང་རྣམ་པ་དུ་མ་རྣམས་སུ་བསྐོར་བ་ལ་སོགས་པའི་ཚོགས་པ་རྣམས་ཕན་ཚུན་གྱི་དབང་གིས་དང་། ཕན་ཚུན་ལ་ཀུན་ཏུ་བརྟེན་ནས་ཁང་པ་ཞེས་བྱ་བའི་ཐ་སྙད་དུ་འགྱུར་ལ། དེ་བཞིན་དུ་ལུས་ཀྱི་ཐ་སྙད་ཅན་གྱི་གཟུགས་ཕུང་འདི་ཡང་པགས་པ་དང་། ཤ་དང་། རུས་པ་དང་། ཚིལ་དག་གི་ཚོགས་སུ་གྱུར་པ་དབང་ཕྱུག་མེད་པ་བྱེད་པ་པོ་རྣམས་དང་། རྣམ་པར་བྲལ་བའི་གཟུགས་ཕུང་ལ་གཟུགས་ཀྱི་ཐ་སྙད་ཡིན་ནོ། །དེ་ལ་འདིར་ཇི་ལྟར་དགེ་སྦྱོང་ངམ་བྲམ་ཟེ་འམ་གཞན་ཡང་དེའི་རིགས་ཅན་དག་གིས་དེ་ལྟར་རྗེས་སུ་འཇལ་བ་ལ་བརྟེན་ནས་གང་དག་གཟུགས་ཡང་དག་པ་ཇི་ལྟ་བར་རྣམ་པར་ཕྱེ་བ་འདི་དག་རྣམས་ནི་གཟུགས་དང་རིགས་དང་དབང་ཕྱུག་གི་རྒྱགས་པ་དེ་ཐམས་ཅད་དང་རབ་ཏུ་བྲལ་བར་འགྱུར་བའམ་མགོ་སྨད་པར་འགྱུར་རོ། །གཞན་ཡང་ཇི་ལྟར་བདག་ནི་མངོན་པར་མཐོ་བའི་རིགས་སུ་སྐྱེས་སོ་ཞེས་དེ་ལྟར་གང་གི་ཚེ་འདིའི་རིགས་ཀྱིས་རྒྱགས་པར་གྱུར་པ་ནི་ཡང་དག་པ་ཇི་ལྟ་བ་བཞིན་དུ་མཐོང་བ་མ་ཡིན་ལ། ཕྱི་ནས་ནི་ཡང་དག་པ་ཁོ་ནར་མཐོང་བ་ཡིན་ཏེ། ཇི་ལྟར་རིགས་ཞེས་བྱ་བ་ནི་ཀུན་ཏུ་བརྟགས་པ་འབའ་ཞིག་ཙམ་ཁོ་ན་ལ་མིག་མེད་པ་རྣམས་ཀྱིས་འདི་དག་ཡོངས་སུ་རྟོགས་པར་བྱེད་པ་ཡིན་ནོ། །ཤེས་རབ་དང་ཚུལ་ཁྲིམས་དང་སྦྱིན་པ་རྣམས་ནི་མཐོང་བ་ཡིན་ཏེ། དེ་ལྟ་བུ་རྣམས་ནི་རྣམ་པར་དག་པའི་རིགས་དང་ལེགས་པར་ལྡན་པ་ཡིན་ནོ། །མེད་པ་ལ་བྱིས་པ་རྣམས་ཀྱིས་ང་རྒྱལ་དུ་བྱས་པ་འབའ་ཞིག་ལ་འདི་དག་ཏུ་རྟོགས་པ་ཁོ་ན་ཡིན་ནོ། །དཔེར་ན་དགེ་སྦྱོང་ངམ་བྲམ་ཟེའམ་དེའི་རིགས་ཅན་གཞན་དག་རྣམས་ཀྱང་རུང་སྟེ། ཡང་དག་པ་ཇི་ལྟ་བ་བཞིན་དུ་དེ་ལྟར་རིགས་རྣམས་རྟོགས་པ་ནི། དེའི་ཚེ་འདིའི་རིགས་ཀྱི་རྒྱགས་པ་གང་ཡིན་པ་དེ་དག་རྣམས་ཐམས་ཅད་ཀྱི་ཐམས་ཅད་དུ་རབ་ཏུ་འབྲལ་བར་འགྱུར་རོ། །མགོ་སྨད་པར་འགྱུར། དེ་ནས་དེའི་ཚེ་རྨ་བྱའི་རྒྱལ་པོ་དེས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། གཟུགས་དང་བཙན་ཕྱུག་རིགས་རྒྱགས་པ། །ལུས་ཅན་གང་ལ་དམིགས་པ་ནི། །དེ་མྱོས་གླང་ཆེན་{{page:{number:1848,folio:71b,volume:71}}}སྨྱོན་པ་འདྲ། །རབ་ཏུ་ལྟུང་ཞིང་མཐོང་བ་མིན། །རྒོད་པའི་སྐྱེས་བུ་ཐམས་ཅད་ནི། །བག་མེད་པས་ནི་དབང་པོ་དཀྲུགས། །ཡང་མོར་འཇིག་རྟེན་འདིར་སོང་ནས། །ཕྱི་མར་ངན་སོང་དག་ཏུ་འཚེད། །གཟུགས་དང་དབང་ཕྱུག་རྒྱགས་པ་ཡིས། །ལོང་བའི་མིག་གང་སྡིག་བྱེད་པ། །དེ་དག་བདེ་བ་ལེགས་རྙེད་མིན། །ཕྱི་མར་ངན་སོང་རྣམས་སུ་མཐོང་། །གཟུགས་དང་དབང་ཕྱུག་རིགས་ཀྱིས་དྲིས། །གང་དེ་དེ་ཉིད་སྐལ་ལྡན་མིན། །དེ་ཉིད་རྟོགས་མིན་བྱིས་པ་རྣམས། །སྲིད་པའི་མཚོ་ལས་རྒལ་མི་འགྱུར། །གང་ཡང་རིགས་དང་ཕུན་ཚོགས་དང་། །གཞན་ཡང་བདེ་བར་འདོད་པ་གང་། །དེ་དག་ཐམས་ཅད་མི་རྟག་པས། །དེ་ཕྱིར་འདི་ལ་བློ་མ་གཏོད། །ཤེས་རབ་ཚུལ་ཁྲིམས་ངེས་བྲལ་བའི། །རིགས་ནི་མཁས་པས་བསྔགས་པ་མིན། །གང་དག་ཤེས་རབ་དང་ཚུལ་ཁྲིམས། །དེ་ནི་ཆེན་པོའི་རིགས་ལ་གནས། །ཤེས་རབ་དང་བྲལ་དབང་ཕྱུག་མིན། །རིགས་མིན་ལེགས་པའི་སྲོལ་ཡང་མིན། །དེ་ཕྱིར་ཤེས་རབ་འདི་རིགས་ཡིན། །ཤེས་རབ་དང་བྲལ་རིགས་མེད་ཡིན། །སྤྱོད་པ་དྲི་མེད་གང་དག་གི། །ཚུལ་ཁྲིམས་བསིལ་བའི་མཚེའུ་བཞིན་ནོ། །དེ་ནི་ཆེན་པོའི་རིགས་སུ་སྐྱེ། །དྲི་མ་ཅན་གཞན་རིགས་མིན་ནོ། །ཚུལ་ཁྲིམས་དཀའ་ཐུབ་བསམ་གཏན་སྦྱིན། །བདེན་དང་བརྟན་དང་ཕ་རོལ་གནོན། །རིགས་གང་ཡང་དག་ལྡན་པ་དེའི། །ཆོས་གང་རྣམ་པར་སྤངས་པ་ཡི། །སྐྲ་བྲེགས་དགེ་སྦྱོང་མིན་པར་མཐོང་། །སྐྱེ་རིགས་ཉིད་ལས་བྲམ་ཟེ་མིན། །ཤེས་རབ་ཚུལ་ཁྲིམས་རང་བཞིན་གང་། །དགེ་སྦྱོང་བྲམ་ཟེ་ཡང་དེ་ཡིན། །རྒ་བས་གཟུགས་ནི་འཇོམས་པར་བྱེད། །འཆི་བདག་མི་རྣམས་སྲོག་མཐར་བྱེད། །རྒུད་པས་ནོར་ནི་འཇོམས་བྱེད་པས། །རྟག་པ་ཉིད་དུ་རྣམ་པར་གནས། །ནད་ཀྱང་ནད་མེད་འཇོམས་པར་ནི། །ལུས་ཅན་རྣམས་ལ་རབ་ཏུ་འཇུག །མཁས་པའི་སྐྱེས་བུས་ཐམས་ཅད་དུ། །བཙན་ཕྱུག་རྒྱགས་པས་འདིར་མ་ལྟུང་། །འཁོར་བའི་ཉེར་འཚེ་གོ་གྱིས་ལ། །སྐྱེས་བུ་རྒྱགས་ལྡན་མ་བྱེད་ཅིག །དེ་ཕྱིར་འདིར་ནི་སྒྲིན་པོ་ཡིས། །གཟུགས་{{page:{number:1849,folio:72a,volume:71}}}རྒྱགས་དབང་ཕྱུག་ལ་མ་ལྟ། །ལེགས་པར་སྤྱད་པས་ཆོས་ལ་སྤྱོད། །དེ་ལྟར་སྡུག་བསྔལ་གྱིས་མི་འཇོམས། །དེ་ལྟར་རྨ་བྱ་རྣམས་ཀྱི་མངའ་བདག་འདིས་ལྷ་དེ་དག་རྣམས་ལ་ཆོས་སྟོན་པར་བྱེད་དོ། །ཆོས་གཞན་ཡང་དགེ་སྦྱོང་དང་བྲམ་ཟེ་ཐེག་པ་ཆེན་པོ་ལ་ཡང་དག་པར་རབ་ཏུ་གནས་པ་རྣམས་ཀྱིས་བྱ་བར་བྱའོ། །འདི་ཡང་གང་ཞེ་ན། འདི་ལྟ་སྟེ། སེམས་ཅན་ཐམས་ཅད་ལ་མཉམ་པ་ཉིད་དོ། །སེམས་ཅན་ཐམས་ཅད་ལ་མཉམ་པ་ཉིད་ཅེས་བྱ་བའི་ཆོས་ནི་སེམས་ཅན་དུ་གྱུར་པ་རྣམས་ཐམས་ཅད་ལ་སྟེ། དགེ་སྦྱོང་དང་བྲམ་ཟེ་དེ་དང་དེའི་རིགས་ཅན་གཞན་དག་རྣམས་ཀྱང་མཆོག་ཏུ་བདེ་བ་དང་ལྡན་པར་འགྱུར་རོ། །སེམས་ཅན་རྣམས་ཐམས་ཅད་ཀྱི་འཐུན་པར་བྱེད་པར་ཡང་འགྱུར་རོ། །ལུས་ཞིག་པར་གྱུར་ནས་ཀྱང་ཤི་བའི་འོག་ཏུ་ཡང་མཐོ་རིས་ཀྱི་འཇིག་རྟེན་དུ་སྐྱེའོ། །དགེ་སྦྱོང་དང་བྲམ་ཟེ་དག་གིས་ཇི་ལྟར་ན་སེམས་ཅན་རྣམས་ཐམས་ཅད་ལ་མཉམ་པ་ཉིད་དུ་བསྒོམ་པར་བྱ་ན། གང་ཡང་དགེ་སྦྱོང་དང་བྲམ་ཟེ་དག་ཀུན་ཏུ་རྩོད་པར་བྱེད་པ་རྣམས་ཡོངས་སུ་སྤོང་བར་བྱེད་དོ། །གང་འགའ་ཞིག་དང་ཡང་ཀུན་ཏུ་རྩོད་པར་མི་བྱེད་དོ། །ཀུན་ཏུ་རྩོད་པ་རྣམ་པར་སྤངས་པ་དེ་ནི་སེམས་ཅན་རྣམས་ཐམས་ཅད་ལ་ཡང་ཡིད་མཉམ་པ་ཉིད་དུ་འགྱུར་རོ། །དེའི་ཕྱིར་རེ་ཞིག་དང་པོ་ཁོ་ནར་ཐམས་ཅད་ཀྱིས་གནས་སྐབས་ཐམས་ཅད་དུ་ཐམས་ཅད་ཀྱིས་ཀྱང་དགེ་སྦྱོང་དང་བྲམ་ཟེ་རྣམས་ཀྱིས་ཀུན་ཏུ་རྩོད་པར་བྱེད་པ་རྣམས་ཡོངས་སུ་སྤང་བར་བྱའོ། །དེ་ལྟར་ན་སེམས་ཅན་རྣམས་ཐམས་ཅད་ལ་ཡང་མཉམ་པ་ཉིད་དུ་འགྱུར་རོ། །ཡང་གཉེན་པོ་གཞན་དག་གིས་ཀྱང་དགེ་སྦྱོང་དང་བྲམ་ཟེ་རྣམས་སེམས་ཅན་ཐམས་ཅད་ལ་མཉམ་པ་ཉིད་ཀྱི་བློར་འགྱུར་རོ། །ཇི་ལྟ་བ་བཞིན་དུ་སེམས་ཅན་རྣམས་ཐམས་ཅད་ཀྱི་སྡུག་བསྔལ་ལ་རྟོག་པར་བྱེད་པ་ནི། གྲོགས་པོ་རྣམས་ལ་ཡང་ཇི་ལྟ་བ་དེ་ཁོ་ན་བཞིན་དུ་གྲོགས་པོ་མ་ཡིན་པ་རྣམས་ལ་ཡང་སྟེ། འཁོར་བར་ཀུན་ཏུ་ཆུད་པར་གྱུར་པའི་སྲོག་ཆགས་འདི་རྣམས་ཐམས་ཅད་ཀྱང་སྐྱེ་བའི་རིགས་ཀྱི་ཆོས་རྣམས་ནི་རིགས་ཀྱི་ཆོས་ཉིད་ཀྱིས་བྲལ་བ་ཡིན་ལ། དེ་དག་གི་སྐྱེ་བ་རྣམས་བདེན་པས་ནི་རྒ་བ་དང་། ནད་དང་། {{page:{number:1850,folio:72b,volume:71}}}འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་ངལ་དུབ་ཏུ་འགྱུར་བ་ཡིན་ནོ། །གྲང་བ་དང་། ཚ་བ་དང་། བཀྲེས་པ་དང་། སྐོམ་པ་དང་། གསོད་པ་དང་། འཆི་བ་དག་གིས་སྐྱེ་བ་ཡིན་ནོ། །མི་སྡུག་པ་རྣམས་དང་ཕྲད་པ་དང་། སྡུག་པ་དང་བྲལ་བའི་སྡུག་བསྔལ་གྱི་ཁྱད་པར་རྣམས་འབྱུང་བར་འགྱུར་རོ། །དེ་དེ་ལྟ་བུ་ཉིད་དུ་གྲོགས་པོའི་སྡུག་བསྔལ་རྣམས་ཀྱང་ལ་འུར་ལྟ་བར་བྱེད་དོ། །དེ་ཁོ་ན་བཞིན་དུ་གྲོགས་པོ་མ་ཡིན་པ་ཡང་ངོ་། །དེ་དེ་ལྟར་སྒོམ་པར་བྱེད་པ་ན་དགེ་སྦྱོང་ངམ་བྲམ་ཟེ་རྣམས་ཀྱང་སེམས་ཅན་ཐམས་ཅད་ལ་མཉམ་པ་ཉིད་ཀྱི་བློར་འགྱུར་རོ། །གཞན་ཡང་དགེ་སྦྱོང་ངམ་བྲམ་ཟེ་དག་གིས་འདི་ལྟར་སེམས་པར་བྱེད་དེ། ཀྱེ་མ་སེམས་ཅན་འདི་དག་རྣམས་ནི་སྡུག་བསྔལ་ཤིན་ཏུ་གནེམས་པའི་སྡུག་བསྔལ་མྱོང་བར་འགྱུར་རོ། །དེ་གང་དག་ཞེ་ན། འདི་ལྟ་སྟེ། ནད་ཅེས་བྱ་བའོ། །སེམས་ཅན་རྣམས་ཐམས་ཅད་ནི་ནད་ཀྱིས་འཇོམས་པར་འགྱུར་རོ། །དེ་དག་གི་ལུས་དང་ཡིད་ཀྱང་ནད་ཀྱིས་གཟིར་བར་གྱུར་པ་རྣམས་ཤིན་ཏུ་སྡུག་བསྔལ་བར་འགྱུར་རོ། །དེ་ཇི་ལྟ་བ་བཞིན་དུ་གྲོགས་པོ་ལ་སེམས་པར་བྱེད་པ་ཁོ་ན་བཞིན་དུ་དགྲ་བོ་རྣམས་ལ་ཡང་སེམས་པར་བྱེད་དོ། །དེ་དེ་ལྟར་མཉམ་པ་ཉིད་དུ་གྱུར་པའི་བློས་སེམས་རབ་ཏུ་དང་བར་འགྱུར་རོ། །དེའི་སེམས་རབ་ཏུ་དང་བར་གྱུར་པ་ལས་བརྗོད་པ་རྣམས་ཀྱང་རབ་ཏུ་དང་བར་འགྱུར་རོ། །ཁྲག་ཀྱང་རབ་ཏུ་དང་བས་བཞིན་གྱི་མདོག་ཀྱང་རབ་ཏུ་དང་ངོ་། །དེའི་དབང་པོ་རྣམས་ཐམས་ཅད་ཀྱང་རྟག་པར་རྒྱུན་དུ་ཀུན་ནས་རབ་ཏུ་དང་བར་འགྱུར་རོ། །འདི་ནི་དེའི་མཐོང་བའི་ཆོས་ཀྱི་འབྲས་བུ་ཡིན་ཞིང་། སྐྱེ་བོ་རྣམས་ཐམས་ཅད་ཀྱི་ཡང་འདོད་པ་སྡུག་པ་ཡིད་དུ་འོང་བར་འགྱུར་རོ། །དེ་ལྟར་ཡང་སེམས་ཅན་རྣམས་ཐམས་ཅད་ལ་བྱམས་པར་གྱུར་པ་དེ་ནི་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་པ་ལྷ་རྣམས་སུ་སྐྱེ་བར་འགྱུར་རོ། །ཡང་རྣམ་པ་གཞན་གྱིས་ཀྱང་དགེ་སྦྱོང་ངམ་བྲམ་ཟེ་རྣམས་སེམས་ཅན་ཐམས་ཅད་ལ་བློ་མཉམ་པ་ཉིད་དུ་འགྱུར་བ་ནི། འདི་ལྟ་སྟེ་གྲོགས་པོ་{{page:{number:1851,folio:73a,volume:71}}}རྣམས་ཀྱི་ལ་སེམས་པར་བྱེད་ཅིང་དེ་ཁོ་ན་བཞིན་དུ་དགྲ་བོ་རྣམས་ཀྱི་ལ་ཡང་སྟེ། ཇི་ལྟར་སྲོག་ཆགས་འདི་དག་རྣམས་ཐམས་ཅད་ནི་འཆི་བའི་ཆོས་ཅན་འཆི་བའི་ཆོས་ཉིད་ལས་རྣམ་པར་མ་གྲོལ་བ་ཡིན་ནོ། །སྐྱེ་བ་དང་བཅས་པར་གྱུར་པ་འདི་དག་རྣམས་ཐམས་ཅད་ཀྱང་འཆི་བར་འགྱུར་བ་ཡིན་ནོ། །རང་རང་གི་ལས་རྣམས་ཀྱིས་སེམས་ཅན་འདི་དག་རྣམས་དམྱལ་བ་དང་ཡི་དགས་དང་དུད་འགྲོར་སྐྱེ་བས་སེམས་ཅན་འདི་དག་ནི། ཀྱེ་མ་རིང་བར་འགྱུར་རོ། །དེ་དེ་ལྟར་སྒོམ་པར་བྱེད་པ་དང་སེམས་ཅན་རྣམས་ཐམས་ཅད་ལ་ཡང་ཕན་པར་འདོད་པ་དེ་ནི་མཆོག་ཏུ་ཁྲག་རབ་ཏུ་དང་བར་འགྱུར་རོ། །ཁྲག་རབ་ཏུ་དང་བར་གྱུར་པས་བཞིན་གྱི་མདོག་དང་ངོ་། །དེའི་བཞིན་གྱི་མདོག་རབ་ཏུ་དང་བས་བལྟ་ན་མཛེས་པར་འགྱུར་རོ། །དེས་སེམས་ཅན་རྣམས་ཐམས་ཅད་དགའ་བར་འགྱུར་ཏེ་མཐོང་བའི་ཆོས་ལ་ཡིན་ནོ། །རྣམ་པར་སྨིན་པས་ནི་ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་གྱི་ལྷ་རྣམས་སུ་སྐྱེ་བར་འགྱུར་རོ། །དེ་ལྟར་ཡང་དགེ་སློང་རྣམས་སེམས་ཅན་ཐམས་ཅད་ལ་མཉམ་པ་ཉིད་ཀྱི་དབང་དུ་བྱས་ནས་དགེ་བའི་ལས་ཆེན་པོ་རྣམས་བྱེད་པར་འགྱུར་རོ། །ཡང་རིམ་པ་གཞན་གྱིས་ཀྱང་དགེ་སྦྱོང་ངམ་བྲམ་ཟེའམ་གཞན་ཡང་དེའི་རིགས་ཅན་རྣམས་ཀྱིས་སེམས་ཅན་ཐམས་ཅད་ལ་མཉམ་པ་ཉིད་སྒོམ་པར་བྱེད་དེ། ཇི་ལྟར་སེམས་ཅན་འདི་དག་རྣམས་ཐམས་ཅད་ནི་ལས་ཀྱི་བགོ་སྐལ་ལ་སྤྱོད་པ། ལས་ཀྱི་སྐྱེ་གནས་པ་ལས་བདག་གིར་བྱེད་པར་གྱུར་པས་ཇི་ལྟར་ལས་བྱས་པར་གྱུར་པ་དགེ་བའམ་སྡིག་པ་ཅན་ཡང་རུང་སྟེ་ལས་དེ་དང་དེའི་སྐལ་བ་ཅན་དུ་འགྱུར་བ་ཡིན་ནོ། །ལེགས་པར་བྱས་པ་རྣམས་ཀྱིས་ནི་ལྷ་དང་མི་རྣམས་ཀྱི་ནང་དུའོ། །ཉེས་པར་བྱས་པ་རྣམས་ཀྱིས་ནི་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །དགེ་སྦྱོང་དང་བྲམ་ཟེའམ་གཞན་ཡང་དེའི་རིགས་ཅན་དེ་དག་རྣམས་ཀྱིས་དེ་ལྟར་སྒོམ་པར་བྱེད་པ་ན། དེའི་ཚེ་འདིའི་སེམས་ཅན་གྱི་དབང་དུ་བྱས་པའི་སེམས་རབ་ཏུ་དང་བར་གྱུར་པས་བཞིན་གྱི་ཁ་དོག་རབ་ཏུ་དང་བར་འགྱུར་རོ། །བཞིན་གྱི་མདོག་རབ་ཏུ་དང་བར་གྱུར་པས་ཀྱང་སེམས་ཅན་རྣམས་ཐམས་ཅད་{{page:{number:1852,folio:73b,volume:71}}}ཀྱི་འདོད་པ་སྡུག་པ་ཡིད་དུ་འོང་བར་འགྱུར་རོ། །ལུས་ཞིག་ནས་ཀྱང་མཐོ་རིས་བདེ་འགྲོའི་འཇིག་རྟེན་པ་ལྷ་རྣམས་སུ་སྐྱེ་བར་འགྱུར་ལ། ཐ་མར་ཡང་ཡོངས་སུ་མྱ་ངན་ལས་འདའ་བ་ཡིན་ནོ། །དེའི་སེམས་རབ་ཏུ་དང་བར་གྱུར་པ་དང་། སེམས་ཅན་རྣམས་ཐམས་ཅད་ལ་མཉམ་པ་ཉིད་དུ་གྱུར་པའི་དགེ་སྦྱོང་དང་བྲམ་ཟེ་དག་རྣམས་ཀྱི་ཡང་འབྲས་བུ་དེ་ལྟ་བུར་འགྱུར་བ་ཡིན་ནོ། །ཡང་རིམ་པ་གཞན་གྱིས་དགེ་སྦྱོང་ངམ་བྲམ་ཟེ་རྣམས་ཀྱང་སེམས་ཅན་རྣམས་ཐམས་ཅད་ལ་མཉམ་པ་ཉིད་སྒོམ་པར་བྱེད་དོ། །གང་ཞེ་ན་འདི་ལྟ་སྟེ། སེམས་ཅན་རྣམས་ཐམས་ཅད་ལ་ཡང་སེམས་ཅན་རྣམས་ཐམས་ཅད་ནི་སྡུག་པ་དང་ཡིད་དུ་འོང་བ་རྣམས་དང་ཐ་དད་དུ་འབྲལ་བར་འགྱུར་རོ། །མེད་པར་འགྱུར་རོ། །རྣམ་པར་འཐོར་བར་འགྱུར་རོ། །རྣམ་པར་འབྲལ་བར་འགྱུར་རོ། །སོ་སོར་འབྱུང་བར་འགྱུར་རོ། །འཁོར་བར་གཏོགས་པའི་སེམས་ཅན་རྣམས་ཐམས་ཅད་ལ་ཡང་སྡུག་པ་ཡིད་དུ་འོང་བ་འདོད་པ་རྣམས་ཐམས་ཅད་དང་ཡང་ལྷན་ཅིག་ཏུ་བྲལ་བར་མ་གྱུར་ཅིང་འབྲལ་བར་མི་འགྱུར་བ་རྣམས་ནི་འདི་ན་འགའ་ཞིག་ཀྱང་ཡོད་པ་མ་ཡིན་ནོ། །སྡུག་པ་རྣམས་དང་རབ་ཏུ་རྣམ་པར་བྲལ་བ་ནི་ཤིན་ཏུ་ཡང་སྡུག་བསྔལ་བ་ཡིན་ནོ། །དེ་དེ་ལྟར་སྒོམ་པར་བྱེད་པས་སེམས་རབ་ཏུ་དང་བར་འགྱུར་ཞིང་སེམས་ཀུན་ནས་རབ་ཏུ་དང་བས་གདོང་གི་མདངས་གསལ་བར་འགྱུར་རོ། །དེའི་བཞིན་གྱི་མདངས་གསལ་བར་གྱུར་པས་ཀྱང་མངོན་པར་དགའ་བའི་གཟུགས་སུ་འགྱུར་རོ། །དེའི་གཟུགས་བཟང་བས་སྐྱེ་བོ་རྣམས་ཐམས་ཅད་རབ་ཏུ་དང་བར་འགྱུར་རོ། །འདོད་པ་དང་སྡུག་པ་དང་ཡིད་དུ་འོང་བར་ཡང་འགྱུར་རོ། །དེ་སེམས་ཅན་རྣམས་ཐམས་ཅད་ལ་མཉམ་པ་ཉིད་ཀྱི་མཐུ་སྟོབས་ཀྱི་མཐོང་བའི་ཆོས་ཀྱི་འབྲས་བུ་ནི་འདི་དག་ཡིན་ནོ། །ལུས་ཞིག་པར་གྱུར་ནས་ཀྱང་མཐོ་རིས་བདེ་འགྲོའི་འཇིག་རྟེན་དུ་ལྷ་རྣམས་སུ་སྐྱེ་བར་འགྱུར་རོ། །ལས་ཀྱི་ལྷག་མ་རྣམས་ཀྱིས་ཀྱང་ཡོངས་སུ་མྱ་ངན་ལས་འདའ་བར་འགྱུར་རོ། །ཡང་རྣམ་གྲངས་གཞན་གྱིས་ཀྱང་དགེ་སྦྱོང་ངམ་བྲམ་ཟེ་རྣམས་ཀྱིས་སེམས་ཅན་ཐམས་ཅད་ལ་མཉམ་པ་ཉིད་ཀྱི་སེམས་བསྒོམ་པར་བྱ་བ་ཡིན་ནོ། །{{page:{number:1853,folio:74a,volume:71}}}གང་དག་ཞེ་ན་འདི་ལྟ་སྟེ། གང་གི་ཕྱིར་ཡང་མོར་མྱུར་དུ་འཇུག་པའི་ཕྱིར་ན་སེམས་ནི་ཀུན་ཏུ་གནས་པ་མེད་པ་ཡིན་པས་དགེ་སྦྱོང་དང་བྲམ་ཟེ་དེ་དག་རྣམས་ཡང་གལ་ཏེ་འདོད་ཆགས་དང་བཅས་པར་གྱུར་པའི་སེམས་སྐྱེས་པར་གྱུར་ན་དེས་མི་སྡུག་པ་སྒོམ་པར་བྱེད་དོ། །གལ་ཏེ་ཞེ་སྡང་དང་བཅས་པར་གྱུར་ན་དེས་བྱམས་པ་སྒོམ་པར་བྱེད་དོ། །གལ་ཏེ་གཏི་མུག་དང་བཅས་པའི་སེམས་སྐྱེས་པར་གྱུར་ན། དེས་རྟེན་ཅིང་འབྲེལ་པར་འབྱུང་བ་རྣམས་སྒོམ་པར་བྱེད་དོ། །དེ་དེ་ལྟར་སེམས་ཀྱི་གཉེན་པོར་གྱུར་པའི་གཉེན་པོ་གསུམ་པོ་རྣམས་སེམས་པར་བྱེད་པས་སེམས་ཅན་ཐམས་ཅད་ལ་མཉམ་པ་ཉིད་དུ་འགྱུར་རོ། །དེ་ནི་གྲོགས་པོ་དང་དགྲ་བོ་རྣམས་དང་རབ་ཏུ་བྲལ་བ་དང་མཉམ་པ་དང་ཡང་བ་དང་རབ་ཏུ་དང་བའི་བློ་གྲོས་ཅན་ཐམས་ཅད་དུ་དོགས་པ་མེད་པར་འགྲོ་ཞིང་རྣམ་པར་རྒྱུ་བ་དང་། མཆོག་ཏུ་རྣམ་པར་དག་པ་བདེ་བར་གནས་པ་ཡིན་ནོ། །བདེ་བར་མཚན་མོ་ཉལ་བར་འགྱུར་བ་དང་། བདེ་བར་ཡང་ཉིན་མོ་རབ་ཏུ་སད་པར་འགྱུར་ལ། ལྷ་རྣམས་ཀྱིས་ཀྱང་འདི་དག་ལ་མངོན་པར་སྲུང་བར་བྱེད་དོ། །དེ་ནི་དབང་ཆེ་བར་ཡང་འགྱུར་རོ། །མཐུ་སྟོབས་ཆེ་བར་ཡང་འགྱུར་རོ། །དེ་དེ་ལྟར་རབ་ཏུ་ཡིད་རབ་ཏུ་དང་བས་ཁྲག་རབ་ཏུ་དང་བར་འགྱུར་རོ། །ཁྲག་རབ་ཏུ་དང་བས་བཞིན་གྱི་མདོག་རབ་ཏུ་དང་ངོ་། །དེའི་མདོག་རབ་ཏུ་དང་བས་བལྟ་ན་མཛེས་པའི་གཟུགས་སུ་འགྱུར་རོ། །རབ་ཏུ་མཛེས་པ་དང་སྐྱེ་བོ་རྣམས་ཐམས་ཅད་ལ་འདོད་པ་དང་སྡུག་པ་དང་འཐུན་པ་དང་ཡིད་དུ་འོང་བར་ཡང་འགྱུར་རོ། །དེ་སེམས་ཅན་ཐམས་ཅད་ལ་མཉམ་པ་ཉིད་དུ་གྱུར་པའི་ལས་ཀྱི་འབྲས་བུ་རྣམ་པར་སྨིན་པས་ལུས་ཞིག་པར་གྱུར་ནས་ཤི་བའི་འོག་ཏུ་ཡང་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་སུ་སྐྱེ་བར་འགྱུར་རོ། །ཀུན་ཏུ་ལྷག་པར་གྱུར་པའི་ལས་ཀྱིས་ཀྱང་ཇི་ལྟར་མོས་པ་བཞིན་དུ་ཡོངས་སུ་མྱ་ངན་ལས་འདའ་བར་འགྱུར་རོ། །དེ་ནས་དེའི་ཚེ་རྨ་བྱའི་རྒྱལ་པོ་དེས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། གྲོགས་དང་གྲོགས་མིན་ཐམས་ཅད་ལ། །གང་བློ་ཀུན་ཏུ་ཆགས་མེད་པར། །ཕྱོགས་འཛིན་མེད་པར་ཆོས་ཤེས་{{page:{number:1854,folio:74b,volume:71}}}པའི། །ཤེས་ལྡན་ཐུབ་པར་བརྗོད་པ་ཡིན། །སྐྱོན་གྱི་འདམ་གྱིས་ཡིད་གང་ལ། །ནམ་ཡང་གོས་པ་མེད་པ་དང་། །གཅིག་པུར་རྒྱུ་བར་དགའ་བ་དང་། །གང་དག་ཆགས་བྲལ་ཐུབ་པར་བརྗོད། །ང་ཡིར་མེད་དང་སྤྱོད་དྲི་མེད། །རྙོག་པའི་དྲི་མ་ཀུན་དང་བྲལ། །ཡུལ་རྣམས་ཉོན་མོངས་ཐམས་ཅད་ཀྱིས། །ཀུན་ཏུ་ཕྲོགས་མེད་ཐུབ་པར་བརྗོད། །མི་རྟག་ལ་སོགས་བདེན་པ་ནི། །ཇི་ལྟ་བཞིན་དུ་རྗེས་སུ་མཐོང་། །འཇིག་རྟེན་འཇིག་རྟེན་མུན་ཉིད་ཀྱང་། །བརྟན་པ་དེ་ནི་ཐུབ་པར་བརྗོད། །འཇིག་རྟེན་ཆོས་ཀྱིས་ནམ་ཡང་ནི། །རྗེས་སུ་སྐྱོ་བར་འགྱུར་མ་ཡིན། །བདེ་སྡུག་མཚུངས་པའི་ཤེས་རབ་ནི། །དྲི་མེད་ཐུབ་པར་བརྗོད་པ་ཡིན། །རྟག་ཏུ་ཀུན་དགའ་མཆོག་གིས་ནི། །རྟག་ཏུ་འདོད་པ་རྣམ་པར་སྤངས། །སྲེད་པ་མེད་དང་ཉུང་ངུས་འཚོ། །གཙང་བ་འདི་ནི་ཐུབ་པར་བརྗོད། །གང་དག་དེ་དང་འགྲོགས་པ་ཡིས། །གང་ལ་དེ་ལ་རྗེས་འགྲོ་མིན། །གཅིག་པུ་རྒྱུ་ཞིང་བློ་གྲོས་བརྟན། །བསྲུང་མཚམས་དང་ལྡན་ཐུབ་པར་བརྗོད། །འཇིགས་དང་རྒ་བ་ལས་རྣམ་གྲོལ། །སྲེད་པའི་ཤུགས་ཀྱིས་འཇོམས་མིན་གང་། །རབ་ཏུ་ཞི་བའི་དབང་དག་སེམས། །རོ་ལ་ཞེན་མེད་ཐུབ་པར་བརྗོད། །སེམས་ཅན་རྣམས་ལ་མཉམ་ཉིད་གང་། །མི་མཉམ་པ་ལ་རྟག་ཏུ་མཉམ། །ཐམས་ཅད་ལ་ནི་མཉམ་པ་ཉིད། །ཤེས་རབ་ལྡན་པ་ཐུབ་པར་བརྗོད། །དགེ་མི་དགེ་རྣམས་ཐམས་ཅད་ཀྱི། །ལས་དང་འབྲས་བུའི་དེ་ཉིད་རིག །དགེ་དང་མི་དགེ་ཡོངས་སྤངས་པའི། །འཇིག་རྟེན་འདི་ནི་ཐུབ་པར་བརྗོད། །ཤིན་ཏུ་སྐྱོན་རྣམས་འཇོམས་ལ་བརྩོན། །རྟག་ཏུ་ལུས་གཏོགས་པ་ཡི་དྲན། །ཚོར་བ་ལ་སོགས་དེ་ཉིད་ཤེས། །ཤེས་རབ་ལྡན་པ་ཐུབ་པར་བརྗོད། །ཡུལ་དུས་བྱ་བར་རྩོམ་པ་དང་། །རིགས་པ་སྨྲ་ཞིང་དབང་པོ་དུལ། །འཁོར་བའི་འཇིགས་པས་འཇིགས་པ་ཡི། །རབ་ཞི་གང་ཡིན་ཐུབ་པར་བརྗོད། །དེ་ལྟར་རྨ་བྱའི་མངའ་བདག་དེས་དགའ་ལྡན་པ་དེ་དག་རྣམས་དང་འཐབ་བྲལ་བ་དེ་དག་རྣམས་ལ་རྣམ་པ་དུ་མར་ཆོས་སྟོན་པར་བྱེད་དོ། །དེ་ལ་དེ་དག་རྣམས་ཐམས་ཅད་ཀྱང་ཡིད་ཤིན་ཏུ་མཉམ་པར་བཞག་པ་ཡིན་ཏེ། {{page:{number:1855,folio:75a,volume:71}}}ཐམས་ཅད་དུ་ཡུལ་གྱི་བདེ་བ་དེ་དག་རྣམས་ཐོབ་ཀྱང་གཅིག་ཏུ་དགེ་བའི་ཆོས་ཀྱི་བཏུང་བས་ཡིད་ངོམས་པར་གྱུར་པ་ཡིན་ནོ། །དེ་ནས་ལྷ་དེ་དག་རྣམས་ཀྱི་ཡིད་ཞུ་བར་གྱུར་པ་ཉེ་བར་རྙེད་པ་དང་། གཞན་ཡང་རྨ་བྱའི་རྒྱལ་པོ་དེ་གཙུག་ལག་གི་ཆོས་ཉིད་སྟོན་པར་བྱེད་པ་ལ་ཇི་ལྟར་ཆོས་གཞན་ཡང་ཐེག་པ་ཆེན་པོ་ལ་རབ་ཏུ་གནས་པར་གྱུར་པའི་དགེ་སྦྱོང་ངམ་བྲམ་ཟེའམ་དེ་ལྟ་བུའི་རིགས་ཅན་གཞན་རྣམས་ཀྱིས་ཀྱང་ཡིད་ལ་བྱའོ། །བྱས་ནས་ཀྱང་ཀུན་ཏུ་སྤྱད་པར་བྱའོ། །འདི་དག་ཀྱང་གང་ཞེ་ན། འདི་ལྟ་སྟེ་ཆོག་ཤེས་པའོ། །ཆོག་ཤེས་པ་ཞེས་བྱ་བའི་ཆོས་ནི་མཆོག་ཏུ་གཅེས་པར་བྱ་བ་ཡིན་ཏེ་བདེ་བར་བྱེད་པ་ཡང་ཡིན་ནོ། །ལུས་དང་སེམས་ཐམས་ཅད་ཚིམ་པར་ཡང་འགྱུར་རོ། །ཆོག་ཤེས་པའི་གྲོགས་པོ་དང་ལྡན་པ་དང་ཆོག་ཤེས་པའི་དཔུང་གཉེན་དང་ལྡན་པའི་དགེ་སྦྱོང་དང་བྲམ་ཟེ་རྣམས་ནི་མཆོག་ཏུ་གྱུར་པའི་བདེ་བ་རྣམས་ལ་ལོངས་སྤྱོད་དོ། །ཐམས་ཅད་དུ་ཡང་ཐམས་ཅད་ཀྱིས་ཆོག་ཤེས་པ་དེ་དག་རྣམས་ཐམས་ཅད་ནི་བདེ་བའི་མཆོག་རྣམས་ལ་ཉེ་བར་ལོངས་སྤྱོད་པར་བྱེད་པ་ཡིན་ནོ། །འདོད་པ་སྡུག་པ་ཡིད་དུ་འོང་བའི་གཟུགས་དུ་མ་རྣམས་ལ་མིག་གིས་མངོན་པར་ཞེན་པར་མི་བྱེད་དོ། །དོན་དུ་གཉེར་བར་ཡང་མི་བྱེད་ཅིང་ཀུན་ཏུ་རྟོག་པར་ཡང་མི་བྱེད་དོ། །མིག་གི་ཡུལ་དུ་གྱུར་པའི་གཟུགས་དེ་དག་རྣམས་ལ་ཀུན་ཏུ་རྟོག་པར་མི་བྱེད་དོ། །སེམས་ཀྱིས་བསམས་ཏེ་སྨོན་པར་མི་བྱེད་དོ། །ཕྱིར་ཞིང་དོན་དུ་གཉེར་བར་མི་བྱེད་དོ། །འདོད་པ་སྡུག་པ་དང་ཡིད་དུ་འོང་བར་གྱུར་པའི་འདས་པའི་གཟུགས་དེ་དག་རྣམས་ལ་ཀུན་ཏུ་རྟོག་པར་མི་བྱེད་དོ། །དེས་བྱས་པའི་འདུན་པའི་འདོད་ཆགས་སྐྱེད་པར་མི་བྱེད་དོ། །དེ་ཉིད་ལ་དྲན་པར་བྱས་ནས་སྨོན་པར་མི་བྱེད་དོ། །རྣམ་པར་འཕེལ་བར་འཆེལ་བར་མི་བྱེད་དོ། །བདག་ཉིད་རང་གིས་བདག་ཉིད་མཆོག་ཏུ་དགའ་བར་བྱེད་པའི་དགེ་སྦྱོང་ངམ་བྲམ་ཟེ་རྣམས་ནི་རྟག་པ་ཉིད་དུ་ཡང་སྐྱིད་པར་འགྱུར་རོ། །དེ་བཞིན་དུ་རྣ་བས་འདོད་པ་སྡུག་པ་ཡིད་དུ་འོང་བའི་སྒྲ་རྣམས་ཐོས་པར་གྱུར་པ་ན་ཀུན་ཏུ་རྟོག་པར་མི་བྱེད་དོ། །ཡིད་ཀྱིས་རབ་ཏུ་སྨོན་པར་མི་བྱེད་དོ། །འདས་{{page:{number:1856,folio:75b,volume:71}}}པའི་ཡུལ་དེ་དག་རྣམས་ལ་འདུན་པའི་འདོད་ཆགས་སྐྱེད་པར་མི་འགྱུར་རོ། །ཀུན་ཏུ་རྟོག་པར་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་གྱུར་པས་སྒྲ་རྣམས་ལ་སོ་སོར་རྟོག་པར་ཡང་བྱེད་དོ། །སྒྲ་འདི་དག་ནི་རྟག་པ་མ་ཡིན། བདེ་བ་མ་ཡིན། བདག་དང་བཅས་པ་མ་ཡིན་གྱི། ཀུན་ཏུ་རྟོག་པ་འབའ་ཞིག་གིས་བཅོམ་པར་གྱུར་པའི་བྱིས་པའི་སྲོག་ཆགས་རྣམས་ཀྱིས་ཇི་ལྟར་བདེ་བར་ཀུན་ནས་སྒྱུར་བར་བྱེད་པ་པོར་དེ་ལྟར་ཡོངས་སུ་བརྟགས་ཤིང་ཞེན་པ་རྣམས་ལ་སྒྲ་རྣམས་རྣ་བའི་ཡུལ་དུ་འགྱུར་བས་སེམས་ཀུན་ནས་དཀྲུག་པར་བྱེད་པ་ཡིན་ནོ། །དེ་ལ་ཇི་ལྟ་བ་བཞིན་དུ་རྣམ་པ་དུ་མར་ཚུལ་བཞིན་ཡིད་ལ་བྱེད་པས་ཡང་དག་པ་ཇི་ལྟ་བ་བཞིན་དུ་མཐོང་བས་འདིས་ཇི་ལྟ་བ་བཞིན་དུ་ཀུན་དགའ་བར་བྱེད་པ་ན། སྒྲ་དེ་དག་ཉིད་ཡང་དག་པ་ཇི་ལྟ་བ་བཞིན་དུ་སོ་སོར་རྟོག་པར་བྱེད་དེ། ཇི་ལྟར་སྒྲ་འདི་ནི་ཆང་པ་སྟོང་པ་དང་རྒྱུན་འཆད་པ་དང་སྙིང་པོ་མེད་པ་ཡིན་ཏེ། འདི་ནི་སྙིང་པོ་ཅུང་ཟད་ཅིག་ཀྱང་ཡོད་པ་ནི་མ་ཡིན་གྱི། འཁོར་བར་རྟོག་པ་འབའ་ཞིག་གིས་ཀུན་ཏུ་ཕྲོགས་པའི་བྱིས་པ་སོ་སོའི་སྐྱེ་བོ་རྣམས་ཡིན་ནོ། །དེ་གང་གི་ཚེ་སྒྲ་དེ་ཉིད་ལ་ཀུན་ཏུ་ལྟ་བར་བྱེད་པ་ན། དེའི་ཚེ་ཐམས་ཅད་ཀྱང་སྙན་པ་འདོད་པ་སྡུག་པ་ཡིད་དུ་འོང་བར་གྱུར་པའི་ཁྱད་པར་ཐམས་ཅད་དང་ལྡན་པའི་སྒྲ་རྣམས་ཐམས་ཅད་ཀྱིས་ཀྱང་ཕྲོགས་པར་མི་འགྱུར་རོ། །ཆོག་ཤེས་པ་དེས་ནི་བདེ་བའི་མཆོག་རྣམས་ཐོབ་པར་འགྱུར་རོ། །གཞན་ཡང་དགེ་སྦྱོང་ངམ་བྲམ་ཟེ་རྣམས་དང་དེའི་རིགས་ཅན་གཞན་རྣམས་ཀྱིས་ཀྱང་སྣས་དྲི་རྣམས་སྣོམ་པར་མི་བྱེད་ཅིང་ཀུན་ཏུ་རྟོག་པར་ཡང་མི་བྱེད་དོ། །ཡིད་ཀྱིས་ཀྱང་ཚུལ་བཞིན་མ་ཡིན་པ་ཡིད་ལ་བྱེད་པས་སེམས་པར་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་སྣས་དྲི་འདི་དག་རྣམས་སྣོམ་པར་བྱེད་པ་རྣམས་ཀྱིས་ནི་ཡང་དག་པ་ཇི་ལྟ་བར་མཐོང་བར་བྱེད་པ་ཡིན་ཏེ། ཇི་ལྟར་དྲི་འདི་དག་རྣམས་ནི་རྟག་པའམ་བརྟན་པའམ། ཐེར་ཟུག་གམ་རྣམ་པར་མི་འགྱུར་བའི་ཆོས་ཅན་ནི་མ་ཡིན་གྱི་དྲི་གང་ལ་ཀུན་ཏུ་ཆགས་པར་བྱེད་པ་དང་། དེས་རྨོངས་པར་བྱེད་པ་དང་ཚུལ་བཞིན་མ་ཡིན་པའི་ཡིད་ལ་བྱེད་པས་སེམས་ཀྱི་རྒྱུན་དཀྲུགས་པ་དྲི་ལ་ཆགས་པ་གང་ཡིན་པ་རྣམས་ནི། མི་{{page:{number:1857,folio:76a,volume:71}}}རྟག་པ་དང་འདི་དག་ནི་སྙིང་པོ་མེད་པ་དང་གསོག་དང་གསོབ་ཡིན་ནོ། །དེ་ལྟར་ཆོག་ཤེས་པར་གྱུར་པའི་དགེ་སྦྱོང་ངམ་བྲམ་ཟེའམ་གཞན་ཡང་དེའི་རིགས་ཅན་རྣམས་ནི་ཤིན་ཏུ་ཆོག་ཤེས་པར་གྱུར་པ་ཡིན་ནོ། །དེ་ནི་སྣའི་སྲེད་པ་དེ་དག་གིས་ཀུན་ཏུ་མི་ཕྲོགས་སོ། །དེ་ཇི་ལྟ་ཇི་ལྟར་རྗེས་སུ་ལྟ་བར་བྱེད་པ་དེ་ལྟ་དེ་ལྟར་ཆེས་བདེ་བར་འགྱུར་ཏེ། ཆོག་ཤེས་པ་དེ་མཆོག་ཏུ་རྣམ་པར་དག་པར་གྱུར་པ་བསྟེན་ཅིང་བསྒོམས་ལ། ལན་མང་དུ་བྱས་པའི་ཕྱིར་མཆོག་ཏུ་བདེ་བར་འགྱུར་རོ། །གཞན་ཡང་དགེ་སྦྱོང་དེ་ཉིད་དམ་བྲམ་ཟེའམ་གཞན་ཡང་དེའི་རིགས་ཅན་རྣམས་ཀྱིས་ལྕེས་རོ་མྱངས་པར་གྱུར་ནས་ཀུན་ཏུ་ཆགས་པར་མི་འགྱུར་རོ། །ཀུན་ཏུ་རྟོག་པར་ཡང་མི་བྱེད་དོ། །སྔོན་གྱི་དུས་སུ་མྱངས་པར་གྱུར་པའི་རོ་སྔ་མ་དག་རྗེས་སུ་དྲན་པར་མི་བྱེད་དོ། །ཚུལ་བཞིན་མ་ཡིན་པ་ཡིད་ལ་བྱེད་པས་ཀྱང་སེམས་པར་མི་བྱེད་དོ། །ཕྱིར་ཞིང་ཡང་དང་ཡང་དུ་རོ་དེ་ཉིད་མྱང་བ་ལ་དོན་དུ་གཉེར་བར་མི་བྱེད་དོ། །ཆོག་ཤེས་པ་ཉིད་ཀྱིས་ཀུན་ཏུ་བདེ་བར་འགྱུར་རོ། །ཆོག་མི་ཤེས་པ་ཉིད་ཀྱིས་ཀུན་ཏུ་འཁྲིད་པར་མི་འགྱུར་རོ། །དེ་ལ་ནང་དུ་མངོན་པར་ཞེན་པར་མི་བྱེད་དོ། །ཡང་དག་པ་ཇི་ལྟ་བར་ཡང་རོ་དེ་ཡིད་ཀྱིས་རྟོག་པར་བྱེད་དེ། ཇི་ལྟར་རོ་འདི་དག་རང་བཞིན་གྱིས་སྙིང་པོ་འམ་བརྟན་པའམ། ཐེར་ཟུག་གམ་རྣམ་པར་མི་འགྱུར་བའི་ཆོས་ཅན་ནི་མ་ཡིན་གྱི། འདི་ནི་ཀུན་ཏུ་རྟོག་པའི་འདོད་ཆགས་ཀྱིས་ཕྲོགས་པ་འབའ་ཞིག་གི་སེམས་ཅན་རྣམས་ཀྱིས། ཇི་ལྟར་རོ་ནི་མཛེས་པ་ཁོ་ནའོ་ཞེས་རྟོགས་པར་ཟད་དེ། གང་གི་ཚེ་ཡང་དག་པ་ཇི་ལྟ་བ་བཞིན་ཏུ་རོ་དེ་དག་ལ་སོ་སོར་རྟོག་པར་བྱེད་པ་ན། དེའི་ཚེ་རོ་དེ་རྣམས་ལ་ཆགས་པར་མི་འགྱུར་རོ། །རྙོག་པ་ཅན་དུ་མི་འགྱུར་ཞིང་འདིའི་ཡིད་ཀྱིས་རོའི་སྲེད་པ་ལས་བྱུང་བས་རོ་རྣམས་ལ་མྱོང་བར་མི་བྱེད་དོ། །ཆོག་ཤེས་པ་ཉིད་ཀྱིས་དགའ་བར་འགྱུར་རོ། །དེ་ནི་རོས་ཀུན་ཏུ་འཁྲིད་པར་འགྱུར་བ་ཉིད་ཀྱང་མ་ཡིན་ནོ། །གཞན་ཡང་དགེ་སྦྱོང་ངམ་བྲམ་ཟེ་རྣམས་ཀྱིས་ཀྱང་རེག་བྱ་ལ་རེག་པར་གྱུར་པ་ན་ཀུན་དགའ་བས་ཆོག་ཤེས་པ་དྲན་པ་དང་ལྡན་པ་རྣམས་རེག་བྱ་ལ་རེག་པར་གྱུར་ནས་ཡང་དག་པ་ཇི་ལྟ་བ་{{page:{number:1858,folio:76b,volume:71}}}བཞིན་དུ་ཀུན་ཏུ་ལྟ་བར་བྱེད་པ་ན། ཇི་ལྟར་རེག་བྱ་འདི་དག་རྣམས་རང་བཞིན་ཉིད་ཀྱིས་རྟག་པའམ་བརྟན་པའམ། ཐེར་ཟུག་གམ་ཡོངས་སུ་མི་འགྱུར་བའི་ཆོས་ཅན་ནི་མ་ཡིན་གྱི། འདི་དག་རྣམས་ནི་གསོག་གསོབ་སྙིང་པོ་མེད་པ་ཡིན་ཏེ། རེག་བྱ་འདི་དག་ནི་བྱུང་ནས་མེད་པར་འགྱུར་བ་དང་། བྱུང་ནས་ཀྱང་ཕྱིར་ལྡོག་པར་འགྱུར་བ་ཡིན་ནོ། །དེས་ཡང་དག་པ་ཇི་ལྟ་བ་བཞིན་དུ་རེག་བྱ་འདི་དག་རྣམས་ལ་ལྟ་བར་བྱེད་དོ། །རྣམ་པར་རྟོག་པར་མི་བྱེད་དོ། །འདས་པའི་རེག་བྱ་རྣམས་ལ་དྲན་པས་རྗེས་སུ་འབྲེལ་བར་མི་བྱེད་དོ། །སྲེད་པ་རྣམས་སྐྱེད་པར་མི་བྱེད་ཅིང་རེག་བྱ་དེ་དག་རྣམས་ལ་ཆགས་པར་ཡང་མི་བྱེད་དོ། །ཕྱིར་ཞིང་ཡང་དང་ཡང་དུ་རེག་བྱ་གཞན་རྣམས་དོན་དུ་གཉེར་བར་མི་བྱེད་དོ། །ཅི་ཡང་རུང་བའི་རེག་བྱ་དེ་དག་གིས་ཀྱང་ཆོག་ཤེས་པར་ཡང་འགྱུར་རོ། །ཇི་ལྟ་བ་བཞིན་དུ་འདུན་པའི་འདོད་ཆགས་དང་རྣམ་པར་བྲལ་བའི་རེག་བྱ་དག་གིས་ཆོག་ཤེས་པར་བྱེད་དོ། །འདི་ནི་རེག་བྱས་ཆོག་ཤེས་པ་ཞེས་བྱ་བར་ཡང་བརྗོད་དོ། །གཞན་ཡང་དགེ་སྦྱོང་ངམ་བྲམ་ཟེའམ་དེ་དག་གི་རིགས་ཅན་གཞན་རྣམས་ཀྱིས་ཀྱང་ཡིད་ཀྱིས་ཆོས་འདོད་པ་རྣམས་དང་མི་འདོད་པ་རྣམས་དཔྱད་པར་གྱུར་ནས་ཡང་དག་པ་ཇི་ལྟ་བ་བཞིན་དུ་རྗེས་སུ་ལྟའོ། །ཆོས་འདི་དག་ནི་རྟག་པའམ་བརྟན་པའམ། ཐེར་ཟུག་གམ་ཡོངས་སུ་མི་འགྱུར་བའི་ཆོས་ཅན་ནི་མ་ཡིན་གྱི། འདི་དག་རྣམས་ནི་སྟོང་པ་དང་མེད་པ་དང་སྙིང་པོ་མེད་པ་ཡིན་ནོ། །འདི་དག་ནི་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པ་ཡིན་ཏེ། མེད་པར་གྱུར་ནས་ཀྱང་འབྱུང་བར་འགྱུར་ལ། བྱུང་ནས་ཀྱང་ཕྱིར་ལྡོག་པར་འགྱུར་བ་ཡིན་ནོ། །དེ་དག་རྣམས་ཐམས་ཅད་ཀྱང་རྣམ་པར་ཉམས་པར་འགྱུར་བའི་ཆོས་ཅན་གྱི་འདོད་པ་དང་མི་འདོད་པའི་ཆོས་དེ་དག་རྣམས་བསམས་ནས་ཀུན་ཏུ་དགའ་བའི་མཆོག་ཏུ་གྱུར་པས་མི་འདོད་པ་རྣམས་ཀྱིས་རྣམ་པར་ཉམས་པར་མི་འགྱུར་ཞིང་། འདོད་པ་རྣམས་ལ་ཆགས་པར་ཡང་མི་འགྱུར་རོ། །འདས་པ་རྣམས་ལ་ཡང་དྲན་པར་གྱུར་ནས་རྗེས་སུ་འབྲེལ་བར་མི་བྱེད་དོ། །འདས་པ་རྣམས་ཀྱི་རོ་མྱོང་བར་ཡང་མི་བྱེད་དོ། །དེ་ལྟར་ཡིད་ཀྱིས་ཆོས་རྣམས་ལ་ཚུལ་བཞིན་{{page:{number:1859,folio:77a,volume:71}}}དུ་ཡིད་ལ་བྱེད་པས་མངོན་པར་ཞེན་པར་མི་བྱེད་དོ། །ཆོས་རྣམས་ཐམས་ཅད་ཀྱང་ཡིད་ཀྱིས་རོ་མྱོང་བར་མི་བྱེད་དོ། །སྲེད་པ་རྣམས་ཀྱིས་ཀྱང་ཕྲོགས་པར་མི་འགྱུར་རོ། །དེ་ལྟར་སྲེད་པ་དྲུག་གི་ཚོགས་རྣམས་ལས་ཀུན་ནས་རྣམ་པར་གྲོལ་བའི་དགེ་སྦྱོང་ངམ་བྲམ་ཟེའམ་དེ་དག་དང་རིགས་འདྲ་བར་གྱུར་པ་རྣམས་ཀྱང་ཆོག་ཤེས་པ་ཡིན་ནོ། །དེ་ནས་དུས་དེའི་ཚེ་ན་རྨ་བྱའི་མངའ་བདག་དེས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། སྲེད་པ་དྲུག་གི་ཡུལ་གྲོལ་བའི། །ཆོག་ཤེས་པ་ཡང་སྐྱོབ་པ་ཡིན། །སྤྲོ་མེད་རོ་ལ་ཞེན་མེད་པའི། །མཐར་ཐུག་པ་ཡི་བདེ་བར་འདོད། །དེ་ལྟར་གྱུར་པའི་གཟུགས་ལ་ནི། །གང་གིས་མཉམ་པར་བཞག་ལྟ་བ། །གཟུགས་ཀྱི་རང་བཞིན་སྲེད་པ་རྣམས། །དེ་ཡི་སེམས་ལ་རབ་འཇུག་མིན། །རྣ་བས་སྒྲ་རྣམས་ལ་རེག་ནས། །ཡིད་ནི་རབ་ཏུ་སྦྱོར་མི་བྱེད། །དེ་ཡི་རྣ་བའི་རང་བཞིན་གྱིས། །འདོད་ཆགས་སྙིང་ཉིད་ལ་རྒྱུག་མིན། །སྣ་ནི་ཡུལ་དང་ཡང་དག་ལྡན། །གང་ཕྱིར་དེ་ཁོ་ནར་རིག་པ། །གང་ཕྱིར་དེ་ཡི་ཡིད་ཀྱང་ནི། །སྣ་ཡང་སྐྱོན་གྱིས་འཆིང་བ་མིན། །བརྟན་པར་རོ་རྣམས་མྱངས་ནས་ཀྱང་། །ཡང་དག་པར་དེ་རྗེས་སུ་རྟོགས། །དེ་ཡི་ཡིད་ཀྱི་ཁང་པར་ནི། །རོ་སྐྱེས་སྐྱོན་གྱིས་ཉམས་མི་བྱེད། །རྣམ་པ་སྣ་ཚོགས་རེག་བྱ་རྣམས། །ལུས་ཀྱིས་རེག་ནས་རྨོངས་མི་འགྱུར། །རེག་བྱའི་ཐབས་བླག་ཤེས་པ་དེའི། །བདེ་བ་མཐའ་ནི་ཡས་པར་འགྱུར། །འཐུན་དང་མི་འཐུན་ཡིད་གང་ལ། །འགའ་ཞིག་ཆོས་རྣམས་ལ་བཟོད་པ། །རབ་ཏུ་བརྟན་པ་བྲག་འདྲ་བར། །དེ་ཡི་ཡིད་ནི་ཡོངས་སུ་བསྒྲགས། །ཞེས་བྱ་བའོ། །དེ་ལྟར་དགེ་སྦྱོང་དང་བྲམ་ཟེ་ཡང་སྲེད་པ་ལས་ཀུན་ནས་རྣམ་པར་གྲོལ་བ་དེ་དག་རྣམས་ནི་ཆོག་ཤེས་པར་ཡོངས་སུ་བསྒྲགས་པ་ཡིན་ནོ། །དེ་ལྟ་དེ་ལྟར་རྨ་བྱའི་མངའ་བདག་དེ་ཉིད་ཀྱིས་འཐབ་བྲལ་བ་དེ་དག་དང་དགའ་ལྡན་པ་དེ་རྣམས་ལ་གཙུག་ལག་གི་ཆོས་རྣམས་སྟོན་པར་བྱེད་དོ། །ཆོས་གཞན་ཡང་ཐེག་པ་ཆེན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེ་རྣམས་ཀྱིས་ཀྱང་ཡིད་ལ་བྱའོ། །འདི་དག་ཀྱང་གང་ཞེ་ན། འདི་ལྟ་སྟེ། ཡུལ་རྣམས་{{page:{number:1860,folio:77b,volume:71}}}ལ་འཇིགས་པར་ལྟ་བ་ཞེས་བྱ་བའོ། །བདེ་བའི་མཆོག་རྣམས་འབྱུང་བར་བྱེད་པའོ། །དགེ་སྦྱོང་ངམ་བྲམ་ཟེ་རྣམས་ཡུལ་གང་ཡིན་པ་ལས་ཀྱང་བཞིན་གཞན་དུ་ལྟ་བར་བྱེད་དོ། །གང་གི་ཚེ་མིག་གིས་གཟུགས་རྣམས་རྗེས་སུ་མཐོང་བར་གྱུར་ན། དེའི་ཚེ་མིག་གི་རྣམ་པར་ཤེས་པ་སྐྱེས་པ་ལ་ཡིད་ཀྱི་རྣམ་པར་ཤེས་པས་ཉམས་སུ་མྱོང་བར་གྱུར་པ་ན་རྣམ་པར་འབྱེད་པར་བྱེད་དེ། ཇི་ལྟར་འདིར་འོངས་པའི་ཡུལ་འདི་ལ་ནི་འདུན་པའི་འདོད་ཆགས་ཀྱང་སྤང་བར་བྱའོ། །བདག་རབ་ཏུ་འཆིང་བར་བྱེད་པ་པོའི་ཡུལ་འདི་ལ་འདུན་པའི་འདོད་ཆགས་ལས་ཀུན་ཏུ་སྐྱེས་པའི་འཇིགས་པ་རྣམས་འབྱུང་བར་འགྱུར་བས། འདུན་པའི་འདོད་ཆགས་རབ་ཏུ་གཞོམ་པར་བྱའོ། །སྲེད་པ་རྣམས་ནི་བསྐམ་པར་བྱའོ། །ཚུལ་བཞིན་མ་ཡིན་པའི་ཡིད་ལ་ཡང་སྤང་བར་བྱའོ། །ཡུལ་མཐོང་བ་དང་ལྷན་ཅིག་ཉིད་དུ་ཇི་ལྟར་ཀུན་ཏུ་རྟོག་པ་སྐྱེས་པར་གྱུར་པས་དེ་ལྟར་ཡང་རྣམ་པར་ཤེས་པ་སྐྱེ་བ་ཡིན་ནོ། །དེ་ཡང་འདོད་ཆགས་དང་ལྷན་ཅིག་འགྲོགས་པར་གྱུར་པའམ། དེ་ཡང་ཞེ་སྡང་དང་ལྷན་ཅིག་ཏུ་འགྲོགས་པ་དེ་དག་འདིས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །ཉོན་མོངས་པ་ཅན་གྱི་མཐར་ཐུག་པའི་ཡིད་ལ་བྱེད་པ་འདི་དག་བདག་ལ་སྐྱེས་ལ། དེ་དག་གིས་ཀྱང་བདག་ལ་ཕན་པ་མ་ཡིན་པ་རྣམས་འབྱུང་བར་འགྱུར་རོ། །འཇིག་རྟེན་འདི་དང་ཕ་རོལ་ཏུ་ཡང་བདེ་བར་མི་འགྱུར་ལ། ཉོན་མོངས་པས་ནི་བདག་གི་དོན་དུ་མི་འགྱུར་ཞིང་བདེ་བར་ཡང་མི་འགྱུར་རོ། །འདི་དག་རྣམས་ནི་སེམས་ཅན་ཐམས་ཅད་ཀྱི་འཆིང་བར་གྱུར་པ་ཡིན་ཏེ། དེ་ཡང་གང་གི་ཚེ་དགེ་སྦྱོང་ངམ་བྲམ་ཟེ་རྣམས་ཀྱིས་ཡུལ་རྣམས་དེ་ལྟར་ཡོངས་སུ་རྟོག་པར་བྱེད་པ་དེའི་ཚེ་འདིའི་སྙིང་ལ་འདུན་པའི་འདོད་ཆགས་ཀུན་ཏུ་སྐྱེས་པར་གྱུར་པ་གང་ཡིན་པ་དེ་དག་རྣམས་ཐམས་ཅད་ཀྱི་ཐམས་ཅད་དུ་རབ་ཏུ་བྲལ་བར་འགྱུར་བའམ་བསྐྱུངས་པར་འགྱུར་རོ། །དེ་ཇི་ལྟ་བ་ཁོ་ནར་མིག་གིས་གཟུགས་རྣམས་ཡང་དག་པ་ཇི་ལྟ་བར་སོ་སོར་རྟོག་པར་བྱེད་པ་དེ་ཁོ་ན་བཞིན་དུ་རྣ་བའི་སྒྲ་རྣམས་སྐྱེས་པ་ཡང་སོ་སོར་རྟོག་པར་བྱེད་དེ། རྣ་བའི་རྣམ་པར་ཤེས་པ་འདི་སྐྱེས་པ་ནི་རྣ་བའི་རྐྱེན་དང་དེ་སྐྱེད་པ་ཡིད་ལ་{{page:{number:1861,folio:78a,volume:71}}}བྱེད་པའི་རྐྱེན་གྱིས་བདེ་བར་ཀུན་ཏུ་ཚོར་བའམ། སྡུག་བསྔལ་གྱི་ཚོར་བའམ། དེ་ལས་སྐྱེས་པའི་རྣམ་པར་ཤེས་པའི་དབང་དུ་བྱས་པ་རྣམ་པ་དེ་ལྟ་བུའི་ཡིད་ལ་བྱེད་པ་རྣམས་བདག་ལས་སྐྱེས་སོ། །འདོད་ཆགས་ལྷག་པར་གྱུར་པའམ། ཞེ་སྡང་ལྷག་པར་གྱུར་པའམ། གཏི་མུག་ལྷག་པར་གྱུར་པ་ཡང་རུང་སྟེ། རྣམ་པར་ཤེས་པ་དེ་མར་མེའི་འོད་བཞིན་དུ་འདྲ་བར་གྱུར་པ་རྒྱུད་དང་ཀུན་ཏུ་འབྲེལ་བའི་རྣམ་པར་ཤེས་པ་གཞན་གྱིས་དེ་རྣམ་པར་ཤེས་པར་བྱེད་པ་ནི། ཇི་ལྟར་བདག་ལ་མི་དགེ་བའི་ཡིད་ལ་བྱེད་པ་འདི་སྐྱེས་སོ་ཞེས་དེས་ཡིད་ལ་བྱེད་པ་མི་དགེ་བ་དེ་དེ་ཉིད་དུ་མངོན་པར་ཤེས་སོ། །དེ་ཇི་ལྟ་བ་བཞིན་དུ་སོ་སོར་ཤེས་ཤིང་རྐྱེན་གྱིས་བྱུང་བའི་མི་དགེ་བ་རྣམས་སྤོང་བར་བྱེད་དོ། །དེ་གང་གི་ཚེ་མི་དགེ་བའི་ཆོས་རྣམས་ཡོངས་སུ་སྤོང་བར་བྱེད་པ་དེའི་ཚེ་ན་དགེ་བའི་ཆོས་གཞན་རྣམས་ཀྱིས་ཀྱང་ཡོངས་སུ་གང་བར་ཡང་འགྱུར་རོ། །འདིར་ཡང་དག་པ་ཇི་ལྟ་བ་བཞིན་དུ་ཡུལ་རྣམས་ལྟ་བར་བྱེད་པ་ན་ཡང་ཚུལ་བཞིན་ཡིད་ལ་བྱེད་པ་རྣམས་ནི་རབ་ཀྱི་སྟོབས་དང་ལྡན་པར་འགྱུར་ལ། ཚུལ་བཞིན་མ་ཡིན་པ་ཡིད་ལ་བྱེད་པ་རྣམས་ནི་མི་འབྱུང་བར་འགྱུར་རོ། །དགའ་བའི་འདོད་ཆགས་དང་ལྷན་ཅིག་འགྲོགས་པར་གྱུར་པ་འདིའི་སྲེད་པའི་ཡང་འབྱུང་བ་ཅན་གྱི་སྲེད་པ་དང་ལྡན་པར་མི་འགྱུར་རོ། །དེ་དེ་ཟད་པར་གྱུར་པས་རྣམ་པར་དག་པར་འགྱུར་རོ། །ཉོན་མོངས་པའི་རྙོག་པ་རྣམས་དང་བྲལ་བ་དང་། དེ་མི་དགེ་བའི་དྲི་མ་རྣམས་དང་བྲལ་བར་འགྱུར་ཞིང་ཐམས་ཅད་དུ་ཡང་བདེ་བར་འགྱུར་རོ། །དེ་དག་གི་ཕྱིར་ན་ཡང་དགེ་སྦྱོང་ངམ་བྲམ་ཟེའམ་གཞན་དག་རྣམས་ཀྱིས་ཀྱང་དང་པོ་ཁོ་ནར་ཡུལ་རྣམས་ལ་འདུན་པའི་འདོད་ཆགས་སྐྱེས་པར་གྱུར་པའི་མི་དགེ་བ་རྣམས་རབ་ཏུ་གཞོམ་པར་བྱའོ། །དགེ་བ་རྣམས་ཀྱང་རྟག་པར་མང་དུ་སོ་སོར་དཔྱད་པར་བྱའོ། །སྡིག་པ་མི་དགེ་བར་གྱུར་པའི་ཆོས་རྣམས་ཐམས་ཅད་ཀྱང་རབ་ཏུ་གཞོམ་པར་བྱའོ། །དེ་བཞིན་དུ་རྣ་བས་ཀྱང་སྒྲ་རྣམས་ཐོས་ནས་ཡང་དག་པ་ཇི་ལྟ་བ་ཁོ་ནར་དགེ་བའི་རྣམ་པར་ཤེས་པ་རྣམས་སོ་སོར་བསྐྱེད་པར་བྱའོ། །གཞན་ཡང་{{page:{number:1862,folio:78b,volume:71}}}དགེ་སྦྱོང་ངམ་བྲམ་ཟེ་དང་དེ་དག་ཉིད་དང་དེའི་རིགས་ཅན་རྣམས་ཀྱིས་ཀྱང་སྣས་དྲི་རྣམས་བསྣམས་ནས་ཇི་ལྟར་ཤེས་པར་བྱེད་པ་ཡིན་ན། འདི་ན་སྣའི་རྐྱེན་དང་དྲིའི་རྐྱེན་ལས་ཀྱང་སྣའི་རྣམ་པར་ཤེས་པ་སྐྱེ་བར་འགྱུར་ལ། དེ་སྐྱེས་པའི་ཡིད་ལ་བྱེད་པའི་རྐྱེན་གྱིས་ཀྱང་གང་གི་ཚེ་མི་དགེ་བའི་ཡིད་ལ་བྱེད་པ་སྐྱེས་པར་གྱུར་པ་དེའི་ཚེ། དགེ་སྦྱོང་ངམ་བྲམ་ཟེ་འདི་དག་གིས་རྣམ་པར་ཤེས་པ་ཡིན་ཏེ། ཇི་ལྟར་མི་དགེ་བའི་ཆོས་སྡིག་པ་ཅན་འདི་དག་སྐྱེས་པར་གྱུར་ཏོ། །དེས་ཀྱང་བདག་ལ་དོན་མ་ཡིན་པ་རྣམས་འབྱུང་བར་འགྱུར་རོ། །བདེ་བ་མ་ཡིན་པ་འདི་དག་བདག་གིས་ཡོངས་སུ་སྤང་བར་བྱའོ། །དེ་གང་གི་ཚེ་མི་དགེ་བའི་ཡིད་ལ་བྱེད་པ་དེ་དག་རྣམས་ཡོངས་སུ་སྤོང་བར་བྱེད་པ་དེའི་ཚེ། འདི་ཡང་དག་པ་ཇི་ལྟ་བ་བཞིན་དུ་སོ་སོར་རྟོག་པར་བྱེད་དོ། །དེའི་ཚེ་འདི་ལ་ཚུལ་བཞིན་ཡིད་ལ་བྱེད་པ་རྣམས་ལེགས་པར་སྐྱེ་བར་འགྱུར་རོ། །དེ་ཚུལ་དང་འཐུན་པའི་ཡིད་ལ་བྱེད་པ་དེ་དང་ཡང་དག་པར་ལྡན་པས་དགའ་བའི་འདོད་ཆགས་དང་ལྡན་པའི་སྲེད་པ་རྣམས་རབ་ཏུ་འཇོམས་པར་བྱེད་དོ། །དེ་སླར་ཡང་དྲི་དེ་ཉིད་ལ་སོ་སོར་རྟོག་པར་བྱེད་དེ། དེ་ལྟར་སོ་སོར་རྟོགས་པར་གྱུར་པ་ན་དེ་ཐམས་ཅད་དུ་དྲི་རྣམས་ཐམས་ཅད་ལ་མངོན་པར་ཆགས་པར་མི་འགྱུར་རོ། །དེ་རབ་ཏུ་བཅོམ་པ་ལས་ཀྱང་སྐྱིད་པར་འགྱུར་རོ། །དེ་ཇི་ལྟ་ཇི་ལྟར་ཡང་དག་པར་ཇི་ལྟ་བར་ཡུལ་རྣམས་མངོན་པར་ཤེས་པར་གྱུར་པ་དེ་ལྟ་དེ་ལྟར་ཤིན་ཏུ་མཐར་ཐུག་པ་མཆོག་གི་བདེ་ལེགས་རྣམས་འཐོབ་པར་འགྱུར་རོ། །དེ་ལྟར་སྣས་ཀྱང་དྲི་རྣམས་བསྣམས་ནས་ཡང་དག་པ་ཇི་ལྟ་བ་བཞིན་དུ་ལྟ་བས་དྲི་དེ་དག་རྣམས་ལ་ཀུན་ཏུ་ཆགས་པར་མི་འགྱུར་རོ། །གཞན་ཡང་དགེ་སྦྱོང་དང་བྲམ་ཟེ་དེ་དག་རྣམས་ཉིད་ཀྱི་ལྕེས་རོ་རྣམས་མྱངས་པར་བྱས་པ་ན་ཡང་། གང་དེ་ལ་མི་དགེ་བའི་འདུན་པའི་འདོད་ཆགས་སྐྱེས་པར་གྱུར་པ་དེ་དག་རྣམས་ཀྱང་འདིས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། ཇི་ལྟར་ལྕེའི་རྐྱེན་གྱིས་དང་རོའི་རྐྱེན་གྱིས་ཀྱང་ལྕེའི་རྣམ་པར་ཤེས་པ་སྐྱེ་བར་འགྱུར་ཞིང་། དེ་སྐྱེད་པའི་ཡིད་ལ་བྱེད་པའི་རྐྱེན་ལས་ཀྱང་ལྕེའི་རྣམ་པར་ཤེས་པ་སྐྱེ་བ་ཡིན་ནོ། །རྣམ་པ་དེ་ལྟ་བུ་རྣམས་ཀྱི་མཚན་ཉིད་ལས་{{page:{number:1863,folio:79a,volume:71}}}སྐྱེས་པའི་ལྕེའི་རྣམ་པར་ཤེས་པ་ལ་དེ་མངོན་པར་ཞེན་པར་མི་བྱེད་དོ། །དེ་ལ་ཀུན་ཏུ་ཆགས་པར་ཡང་མི་བྱེད་དོ། །ཡང་དག་པ་ཇི་ལྟ་བ་བཞིན་དུ་ཡང་ལྕེའི་རྣམ་པར་ཤེས་པ་དེ་ཤེས་སོ། །དེ་གང་གི་ཚེ་ཡང་དག་པར་ཤེས་པ་དེའི་ཚེ་རོ་ལ་དམིགས་པའི་རྣམ་པར་ཤེས་པ་དགའ་བའི་འདོད་ཆགས་དང་ཀུན་ཏུ་ལྡན་པའི་སྲེད་པས་མི་འཆིང་ངོ་། །དེ་དེ་ལས་གྲོལ་བས་མཆོག་ཏུ་བདེ་བ་དང་ལྡན་པར་འགྱུར་རོ། །ཇི་ལྟ་ཇི་ལྟར་ཡུལ་རྣམས་ཡང་དག་པ་ཇི་ལྟ་བ་བཞིན་དུ་མངོན་པར་ཤེས་པར་གྱུར་པ་ན་ཡང་། དེ་ལྟ་དེ་ལྟར་དྲི་མའི་རྙོག་མ་རྣམས་དང་རྣམ་པར་བྲལ་བའི་མཐར་ཕྱིན་པའི་བདེ་བ་རྣམས་འཐོབ་པའོ། །དེ་ལྟར་དགའ་བའི་འདོད་ཆགས་དང་ཀུན་ཏུ་ལྡན་པའི་སྲེད་པ་རྣམས་ཀྱིས་ཀུན་ཏུ་མི་འཆིང་ངོ་། །ཡང་དག་པ་ཇི་ལྟ་བ་བཞིན་དུ་དེས་ལྕེའི་རོ་རྣམས་ཐམས་ཅད་དང་། གནས་སྐབས་ཐམས་ཅད་དུ་ཇི་ལྟ་བ་བཞིན་དུ་རྟོགས་ནས། ལུས་ཀྱི་རེག་བྱའི་ཡུལ་རྣམས་ལ་ཀུན་ཏུ་ལྟ་བར་བྱེད་དེ། དེ་ལ་ལུས་ཀྱི་རྐྱེན་དང་རེག་བྱའི་རྐྱེན་དང་དེ་སྐྱེད་པའི་ཡིད་ལ་བྱེད་པའི་རྐྱེན་ལས་ཀྱང་རེག་བྱའི་རྣམ་པར་ཤེས་པ་སྐྱེ་བར་འགྱུར་རོ། །གསུམ་པོ་རྣམས་འདུས་པ་ལས་ནི་རེག་བྱའོ། །རེག་བྱ་དང་ལྷན་ཅིག་འགྲོགས་ནས་ཚོར་བ་དང་འདུ་ཤེས་དང་སེམས་པའོ། །དེ་ཡང་དགེ་སྦྱོང་དང་བྲམ་ཟེ་འདི་དག་གིས་ཡང་དག་པ་ཇི་ལྟ་བར་རེག་བྱ་དེ་ཉིད་ལ་ཀུན་ཏུ་ལྟ་བར་བྱེད་དེ། རེག་བྱ་འདི་དག་ནི་རྟག་པ་དང་བརྟན་པ་དང་ཐེར་ཟུག་པ་མ་ཡིན་ནོ། །གང་འདི་ལ་བདག་གིས་ཚུལ་བཞིན་མ་ཡིན་པ་ཡིད་ལ་བསྐྱེད་པར་གྱུར་ན། ཚུལ་བཞིན་མ་ཡིན་པར་ཡིད་ལ་བྱེད་པ་དེས་བདག་ལ་དོན་མ་ཡིན་པ་རྣམས་འབྱུང་བར་འགྱུར་རོ། །བདེ་བར་མི་འགྱུར་ཞིང་ཕན་པར་ཡང་མི་འགྱུར་རོ། །དེ་གང་གི་ཚེ་རེག་བྱ་དེ་ཡང་ཇི་ལྟ་བ་བཞིན་དུ་ཀུན་ནས་རྟོགས་པར་འགྱུར་ཞིང་ཚུལ་བཞིན་དུ་ཡིད་ལ་བྱེད་པས་སོ་སོར་རྟོག་པར་བྱེད་པ་ན། དེའི་ཚེ་འདི་དགའ་བའི་འདོད་ཆགས་དང་ལྡན་པར་གྱུར་པའི་སྲེད་པས་གནོད་པར་མི་འགྱུར་རོ། །ཡུལ་གྱི་སྟོབས་ཀྱིས་ཀྱང་ཀུན་ཏུ་སྦྱོར་བར་མི་བྱེད་དོ། །ཐབས་རྣམས་ཐམས་ཅད་ཀྱིས་ལུས་ཀྱི་རེག་བྱ་རྣམས་ཇི་ལྟ་བ་བཞིན་དུ་ཀུན་ཏུ་{{page:{number:1864,folio:79b,volume:71}}}བརྟགས་པར་གྱུར་ནས་ཡིད་ཀྱིས་ཀྱང་ཆོས་ལ་ཀུན་ཏུ་ལྟ་བར་བྱེད་དེ། ཇི་ལྟར་ཡིད་ཀྱི་ཆོས་རྣམས་ཡིན་ན། འདི་ན་ཡིད་ཀྱི་རྐྱེན་དང་ཆོས་ཀྱི་རྐྱེན་ལས་ཀྱང་ཡིད་ཀྱི་རྣམ་པར་ཤེས་པ་དགེ་བའམ་མི་དགེ་བའམ་ལུང་དུ་མ་བསྟན་པ་ཡང་སྐྱེ་བར་འགྱུར་རོ། །དེ་ལ་གང་གི་ཚེ་མི་དགེ་བ་ལ་དམིགས་པར་གྱུར་པའི་ཡིད་ཀྱི་རྣམ་པར་ཤེས་པ་ཚུལ་བཞིན་མ་ཡིན་པ་འབྱུང་བར་འགྱུར་བ་དེའི་ཚེ། རིག་པར་འགྱུར་ཏེ་ཇི་ལྟར་བདག་ལས་སྐྱེས་པ་འདི་ནི་མི་དགེ་བའི་ཆོས་ཀྱི་དབང་དུ་བྱས་པའི་ཡིད་ཀྱི་རྣམ་པར་ཤེས་པ་སྐྱེས་པ་ཡིན་ལ། དགའ་བའི་འདོད་ཆགས་དང་ཀུན་ཏུ་ལྡན་པའི་སྲེད་པ་ཡིད་ལ་བྱུང་བས་ནི་བདག་དོན་མེད་པར་འགྱུར་རོ། །ཕན་པར་མི་འགྱུར་ཞིང་བདེ་བར་ཡང་མི་འགྱུར་རོ། །གང་དེ་ཁོ་ན་ལྟར་ཆོས་རྣམས་ཀྱི་འབྱུང་བ་དཔྱོད་པར་བྱེད་ཅིང་། དེ་ལྟར་ཆོས་རྣམས་ལ་ཆོས་ཀྱིས་རྗེས་སུ་ལྟ་བས་གནས་པར་གྱུར་པ་ནི། ཆོས་རྣམས་ཐམས་ཅད་ཀྱི་ཡང་རང་གི་མཚན་ཉིད་དང་། སྤྱིའི་མཚན་ཉིད་ལ་ཇི་ལྟ་བ་བཞིན་དུ་རྗེས་སུ་ལྟ་བས་དགའ་བའི་འདོད་ཆགས་དང་ལྷན་ཅིག་མཚུངས་པར་ལྡན་པའི་སྲིད་པ་ཡང་འབྱུང་བ་ཅན་གྱི་སྲེད་པ་རྣམས་ཀྱིས་འཆིང་བར་མི་འགྱུར་རོ། །དེ་དགའ་བའི་འདོད་ཆགས་ཀྱིས་བྱས་པའི་སྲེད་པ་དེ་དག་རྣམས་ལས་གྲོལ་བས་མཆོག་ཏུ་བདེ་བ་དང་ལྡན་པར་འགྱུར་རོ། །ཆོས་རྣམས་ཀྱི་ཡང་འཕེལ་བ་དང་འགྲིབ་པ་ཤེས་པར་འགྱུར་རོ། །དེ་ལྟར་གང་གི་ཚེ་ཇི་ལྟ་བ་བཞིན་དུ་ཡུལ་རྣམས་ཐམས་ཅད་ལ་ཡང་སོ་སོར་རྟོག་པར་བྱེད་པ་དེའི་ཚེ་འདི་ལ་ཡང་དག་པའི་ཤེས་པ་སྐྱེ་བར་འགྱུར་རོ། །དེའི་ཡང་དག་པའི་ཤེས་པ་དེས་ཉོན་མོངས་པ་རྣམས་ཟད་པར་བྱེད་དོ། །དེ་ཉོན་མོངས་པ་ཟད་པས་ཀྱང་ཟག་པ་མེད་པའི་ཡེ་ཤེས་སྐྱེ་བར་འགྱུར་རོ། །དེ་དེ་དང་ཡང་དག་པར་ལྡན་པས་གོ་འཕང་གི་མཆོག་འཐོབ་པར་འགྱུར་རོ། །དེ་ལྟར་དགེ་སྦྱོང་ངམ་བྲམ་ཟེའམ་གཞན་ཡང་དེའི་རིགས་ཅན་རྣམས་ཀྱིས་རྟག་པ་ཉིད་དུ་ཡུལ་རྣམས་ལ་ཡིད་ཆེས་པར་མི་བྱའོ། །དགྲ་ལྟ་བུར་གྱུར་པ་ཡིན་པ་གང་གི་ཕྱིར་ཡུལ་རྣམས་ནི་བཏང་སྙོམས་སུ་གཞག་པར་བྱ་སྟེ། སྲོག་ཆགས་རྣམས་ཐམས་ཅད་ཐུལ་འོག་ཏུ་འཇུག་པར་བྱེད་པ་ཡིན་ནོ། །དེའི་ཕྱིར་{{page:{number:1865,folio:80a,volume:71}}}ཇི་སྲིད་དུ་ཟག་པ་མེད་པའི་ཡེ་ཤེས་སྐྱེས་པར་མ་གྱུར་པ་དེ་སྲིད་དུ་ཡུལ་རྣམས་ལ་ནམ་ཡང་འགའ་ཞིག་ལ་ཡང་ཡིད་ཆེས་པར་མི་བྱའོ། །རྐོ་ཏྲོག་ཅན་དེ་དག་ནི་གྲོགས་པོའི་གཟུགས་སུ་འཆོས་པའི་དགྲ་བོ་རྣམས་ཡིན་ཞིང་། འཁོར་བའི་འཆིང་བ་རྣམས་ཐམས་ཅད་ཀྱང་དེ་དག་རྣམས་ཡིན་ནོ། །དེ་ནས་དེའི་དུས་དེར་རྨ་བྱའི་མངའ་བདག་དེས་ཚིགས་སུ་བཅད་པ་བརྗོད་པ། ཇི་ལྟར། ཡུལ་གྱི་དེ་ཉིད་མཐོང་བ་ཡིས། །ཡེ་ཤེས་ལྕགས་ཀྱུས་འཛིན་པར་བྱེད། །དེས་མ་བཟུང་བས་མི་བཟད་གཡོ། །དོན་མིན་ཐམས་ཅད་བྱེད་པར་འདོད། །ཡུལ་གྱི་བསམ་པ་རྨོངས་པ་རྣམས། །ཀུན་ཏུ་རྟོག་པ་སྙིང་ལ་སེམས། །འཚོ་བའི་བསམ་པ་ཀུན་སྡོམ་པའི། །འཆི་བདག་ཞགས་པ་འདིར་འོང་འགྱུར། །ཡང་མོའི་སེམས་ཀྱི་སྲོག་ཆགས་རྣམས། །ཡུལ་རྣམས་ཀྱིས་ནི་ཡོངས་སུ་དྲངས། །གཏི་མུག་གིས་ནི་ཡོངས་བསླུས་པས། །ཀུན་རྨོངས་ཀྱིས་ཀྱང་ཤེས་པ་མིན། །གཡོ་བས་ཡུལ་རྣམས་ཐམས་ཅད་ནི། །དྲི་ཟའི་གྲོང་ཁྱེར་འདྲ་བ་ཡིན། །སྡུག་བསྔལ་ཀུན་ཏུ་སྤེལ་བྱེད་དེ། །དམྱལ་བ་ཡི་ཡང་རྒྱུ་རྣམས་ཡིན། །འདོད་པས་རྣམ་རྨོངས་བྱིས་པ་རྣམས། །ཡུལ་རྣམས་མེ་ཡིས་སྲེག་པར་བྱེད། །སྲེག་བཞིན་དུ་ཡང་མི་གོ་བར། །དེ་ཉིད་ལ་ནི་ཡོངས་སུ་འཇུག །ཀུན་རྟོག་ལས་ནི་འདོད་ཆགས་སྐྱེ། །ཆགས་ལས་ཁོང་ཁྲོ་རབ་ཏུ་འཇུག །ཁྲོ་བས་གཟིར་བའི་སྐྱེས་བུ་ནི། །དམྱལ་བའི་རྗེས་སུ་རྒྱུག་པར་འགྱུར། །དེ་ཕྱིར་འདོད་པ་ཡོངས་སུ་སྤོངས། །མཁས་པས་ཁྲོ་བ་ཞི་བར་གྱིས། །གཏི་མུག་མྱུར་དུ་ཡོངས་སྤངས་ནས། །མྱ་ངན་འདས་པ་མངོན་དུ་འགྱུར། །དགྲ་བོ་བཞིན་དུ་ཡུལ་ཤེས་བྱ། །གྲོགས་པོ་དང་འདྲ་མྱ་ངན་འདས། །མྱང་འདས་ཡུལ་ཅན་བརྟན་པ་ནི། །མྱ་ངན་འདས་པ་རྟོགས་པར་འགྱུར། །དེ་ལྟར་རྨ་བྱ་རྣམས་ཀྱི་བདག་པོ་དེས་ལྷ་དེ་དག་རྣམས་ལ་གཙུག་ལག་གི་མདོ་དེ་དག་སྟོན་པར་བྱེད་དོ། །ཆོས་གཞན་ཡང་ལེགས་པར་བསྲུང་བར་བྱ་བ་གཅེས་པར་གྱུར་པ་ཡོད་དོ། །འདི་ཡང་གང་ཞེ་ན། འདི་ལྟ་སྟེ། སེམས་ལ་ཡིད་ཆེས་པར་མི་བྱའོ། །འདི་{{page:{number:1866,folio:80b,volume:71}}}ན་དགེ་སྦྱོང་ངམ་བྲམ་ཟེའམ་གཞན་ཡང་དེའི་རིགས་ཅན་རྣམས་ཀྱིས་ཀྱང་ཇི་སྲིད་འཚོའི་བར་དུ་དེ་ལྟར་སེམས་ལ་ཡིད་ཆེས་པས་བགྲོད་པར་མི་བྱའོ། །དེ་དག་ཀྱང་གང་གི་ཕྱིར་ཀུན་ཏུ་གཡོ་བར་གྱུར་པ་བཟློག་ཏུ་མེད་པའི་རང་བཞིན་གྱ་གྱུས་རྣམ་པར་གནས་པ་མེད་པ་ཡུལ་རྣམས་ལ་བརྐམ་པར་གྱུར་པ་ཡོངས་སུ་སྐྱེས་པར་བྱེད་པ་འདིས་ཀྱང་བྱིས་པ་སོ་སོའི་སྐྱེ་བོ་རྣམས་ཐམས་ཅད་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་འགྲོ་བ་ལ་རྣམ་པ་དུ་མར་ཡོངས་སུ་འཁྱམ་པར་བྱེད་དོ། །ནམ་ཞིག་ཀྱང་འདི་དག་དང་ཡོངས་སུ་འདྲིས་པར་འབྱུང་བར་མི་འགྱུར་ཏེ། ཡུལ་འགྱུར་ཟློག་ཅན་འདི་དག་རྣམས་ཀྱིས་ཀུན་ཏུ་རྨོངས་པར་གྱུར་པས། བྱིས་པ་སོ་སོའི་སྐྱེ་བོ་རྣམས་ཐམས་ཅད་ཀྱང་དམྱལ་བ་དང་ཡི་དགས་དང་དུད་འགྲོ་རྣམས་སུ་ལན་ཅིག་དང་ཕྱོགས་གཅིག་མ་ཡིན་པར་ཡོངས་སུ་འཁོར་བར་བྱེད་དོ། །དེ་ལྟ་ན་ཡང་སྐྱོ་བ་སྐྱེ་བར་ཡང་མི་འགྱུར་རོ། །དེ་ལྟར་དེ་དག་ནི་ཐམས་ཅད་འཇིག་པར་བྱེད་པའི་དྲག་ཅིང་རྩུབ་པར་གྱུར་པའི་སྡུག་བསྔལ་ཅན་ནི་འཁོར་བ་ཡིན་ནོ། །དེའི་ཕྱིར་ཤིན་ཏུ་མི་བཟད་ཅིང་མཆོག་ཏུ་དྲག་པར་གྱུར་པའི་སེམས་འདི་ལ་ཇི་སྲིད་དང་ཇི་སྲིད་དུ་འཕགས་པའི་རྒྱས་མ་བཏབ་པ་དེ་སྲིད་དུ་ཡིད་ཆེས་པར་མི་བྱའོ། །ཇི་སྲིད་དུ་རྒྱུན་དུ་ཞུགས་པའི་འབྲས་བུ་ཐོབ་པར་མ་གྱུར་གྱི་བར་དུ་སྟེ། ཕྱི་ནས་ནི་ངན་སོང་གི་སྒོ་བཅད་པར་འགྱུར་རོ། །གཞན་དུ་ན་ནི་འགྲོ་བ་རྣམས་ཐམས་ཅད་དུ་རྒྱུ་བ་དང་སྡུག་བསྔལ་རྣམས་ཐམས་ཅད་དང་བཅས་པར་འགྱུར་རོ། །འཆིང་བ་རྣམས་ཐམས་ཅད་ཀྱིས་བཅིངས་པར་གྱུར་པ་རྗེས་སུ་འབྲེལ་པ་རྣམས་ཐམས་ཅད་དང་ཀུན་ནས་ལྡན་པ་མཆོག་ཏུ་བསྒྲུབ་པར་དཀའ་བ་མཆོག་ཏུ་གདུལ་བར་དཀའ་བར་གྱུར་པ་ཡིན་ནོ། །དེའི་ཕྱིར་ཐེག་པ་ཆོན་པོ་ལ་རབ་ཏུ་གནས་པའི་དགེ་སྦྱོང་ངམ་བྲམ་ཟེའམ་གཞན་ཡང་དེའི་རིགས་ཅན་རྣམས་ཀྱིས་ཀྱང་རུང་སྟེ། བརྒྱ་ལ་ནམ་ཞིག་ཀྱང་ཡིད་ཆེས་པར་མི་བྱའོ། །དེ་ནས་དེའི་ཚེ་རྨ་བྱ་རྣམས་ཀྱི་མངའ་བདག་དེས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། རྒལ་དཀའ་མྱུར་དུ་དྲི་བྲལ་དང་། །སེམས་ཅན་ཀུན་ལ་འགྱུར་བ་ཆེ། །སེམས་ནི་སྐྱེ་དགུ་ཐམས་ཅད་ལ། །རྒྱལ་པོ་བཞིན་{{page:{number:1867,folio:81a,volume:71}}}དུ་རབ་ཏུ་འཇུག །མཐོང་བ་མེད་དང་འཇིགས་བཅས་པའི། །ལས་ཀྱིས་དམྱལ་བ་གཡོ་བ་འདི། །གང་གི་སེམས་འཛིན་དེ་ཤེས་རབ། །དེ་ནི་འགྲོ་བའི་མཆོག་ཏུ་འགྲོ། །དེ་བཞིན་བདེ་བའི་གནས་སུ་གཞོལ། །དེས་ནི་ངན་འགྲོ་དག་ཏུ་འབབ། །དེ་ཉིད་བཏུལ་བས་དྲི་མེད་པའི། །མྱ་ངན་འདས་པ་རྟོགས་པར་འགྱུར། །བདེ་དང་སྡུག་བསྔལ་བྱེད་པ་སེམས། །དེ་བཏུལ་བ་ལས་བདེ་བ་འབབ། །ལས་རྣམས་རྣམ་པ་སྣ་ཚོགས་པ། །སེམས་ཀྱི་འཕེན་པའི་རྗེས་སུ་འཇུག །དེ་ཕྱིར་སེམས་ནི་རྟག་ཏུ་སྲུངས། །དེ་བཏུལ་བས་ཀྱང་བདེ་བ་འབྱུང་། །གང་གི་ཡིད་ནི་རབ་ཞི་བ། །དབང་པོ་སྤྱོད་ཡུལ་ལས་རབ་ཞི། །སྐྱེ་དང་མྱ་ངན་བྲལ་བའི་དེ། །གོ་འཕང་ནད་མེད་དག་ཏུ་སོང་། །དེ་ལྟར་རྨ་བྱ་རྣམས་ཀྱི་མངའ་བདག་དེས་འཐབ་བྲལ་གྱི་ལྷ་དེ་དག་རྣམས་དང་། དགའ་ལྡན་པ་རྣམས་ལ་བཅོམ་ལྡན་འདས་འཁོར་བ་འཇིག་གིས་གསུངས་པའི་གཙུག་ལག་གི་མདོ་དེ་བཤད་དོ། །དེ་ནས་ལྷ་དེ་དག་ཉིད་ཐམས་ཅད་ཀྱིས་ཀྱང་དེ་ཡོངས་སུ་བསྐོར་ནས་ཀུན་ཏུ་གནས་ནས་ཆེས་རབ་ཏུ་རངས་པར་གྱུར་པའི་ཡིད་ཀྱིས་དེ་ལ་འདི་སྐད་ཅེས་བརྗོད་དོ། །ལེགས་སོ་ལེགས་སོ་སྐལ་བ་ཆེན་པོ་ཆོས་འདི་ནི་མཛེས་པ་ལགས་སོ། །ཐོག་མ་དང་བར་དང་ཐ་མར་མཛེས་པར་གྱུར་པ་མྱ་ངན་ལས་འདས་པའི་མཐར་ཐུག་པར་གྱུར་པ་ཁྱོད་ཉིད་ཀྱིས་བདག་ཅག་ལ་བཤད་དོ། །དེ་ནས་ལྷ་དེ་དག་རྣམས་ལ་སླར་ཡང་རྨ་བྱའི་རྒྱལ་པོ་དེས་བརྗོད་པ། ཇི་ལྟར། གང་བདག་ཉིད་ཀྱིས་ལྷག་པའི་ཆོས་ཉི་ཤུའི་ཆོས་ཀྱི་རྣམ་གྲངས་བཅོམ་ལྡན་འདས་ཀྱི་སྤྱན་སྔ་ནས་ཐོས་པ་དེ་དག་བདག་གིས་ཁྱེད་ལ་བསྟན་པ་ཡིན་ཏེ། དོན་དང་ལྡན་པ་དང་ཕན་པའི་དོན་དུ་དང་བདེ་བའི་དོན་དུ་དང་མྱ་ངན་ལས་འདས་པའི་མཐར་ཐུག་པར་འགྱུར་བར་བདག་གིས་མཆོག་ཏུ་ཕན་པར་འགྱུར་བའི་ཆོས་འདུལ་བ་འདི་ཁྱེད་རྣམས་ལ་བསྟན་པ་ཡིན་ནོ། །དེ་ནས་ལྷ་དེ་དག་རྣམས་ཐམས་ཅད་ཀྱིས་ཀྱང་བཤད་པ་དེ་ལ་མངོན་པར་བསྟོད་ནས། རྨ་བྱའི་རྒྱལ་པོ་དེ་མཆོད་ཅིང་མངོན་པར་ཕྱག་འཚལ་བར་གྱུར་ནས་ཡང་། གང་དག་འཐབ་བྲལ་བ་དེ་དག་རྣམས་ནི་ནགས་དང་ཉེ་བའི་ནགས་{{page:{number:1868,folio:81b,volume:71}}}དང་རྫིང་བུ་དང་པད་མའི་རྫིང་བུ་རྣམས་སུ་རྩེད་མོའི་དོན་དུ་རབ་ཏུ་ཞུགས་པར་གྱུར་ཏོ། །དགའ་ལྡན་གྱི་ལྷ་གང་ཡིན་པ་དེ་དག་རྣམས་ཀྱང་ནམ་མཁའི་དབྱིངས་ནས་གང་ན་དགའ་ལྡན་གྱི་ལྷ་རྣམས་ཡོད་པ་དེར་དེ་དག་རྣམས་ཕྱིར་སོང་ངོ་། །ཆོས་ཀྱི་རྣམ་གྲངས་ཉི་ཤུ་རྩ་གཉིས་པར་གྱུར་པ་རྫོགས་སོ།། །།དེ་ནས་འཐབ་བྲལ་གྱི་ལྷ་དེ་དག་རྣམས་ནགས་དང་ཉེ་བའི་ནགས་དེ་དག་ལ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ངེས་པར་མྱོང་བར་འགྱུར་བའི་ལས་རྣམས་ཟད་པར་མ་གྱུར་གྱི་བར་དེ་སྲིད་དུ་དགའ་བར་བྱེད་རྩེ་བར་བྱེད་དོ། །དེ་ནས་རང་གིས་བྱས་པའི་ལས་ལ་ལོངས་སྤྱོད་པས་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །ཡང་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་སུ་སྐྱེས་པར་གྱུར་ན། དེ་རྟག་ཏུ་ཆོས་ལ་གནས་པར་འགྱུར་ཞིང་ཆེན་པོའི་རིགས་དང་མདངས་དང་། དབང་ཕྱུག་གི་ཡོན་ཏན་རྣམས་ཕུན་སུམ་ཚོགས་པར་གྱུར་པའི་ཡུལ་བཟང་པོ་རྣམས་སུ་རྒྱལ་པོའམ་རྒྱལ་པོའི་བློན་པོར་ཡང་ལེགས་པར་བྱས་པའི་ལས་དེའི་རྒྱུ་འཐུན་པས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་འཐབ་བྲལ་བའི་ལྷ་རྣམས་ཀྱི་ས་ལ་ཀུན་ཏུ་ལྟ་བར་བྱེད་དོ། །དེས་ཐོས་པ་ལས་བྱུང་བའི་ཤེས་པས་སམ་ལྷའི་མིག་གིས་ཇི་ལྟར་ཡོད་པའི་འཐབ་བྲལ་བ་རྣམས་ཀྱི་ས་མཐོང་བར་གྱུར་པ་ནི་རཱ་ཛ་ནི་ན་རྒྱུ་བ་ཞེས་བྱ་བའོ། །ས་དེ་ལ་ལས་གང་དག་གིས་སེམས་ཅན་རྣམས་སྐྱེ་བར་འགྱུར་བ་ཡང་དེས་མཐོང་བ་ནི། སེམས་ཅན་ཆེན་པོ་སྐྱེས་བུ་དམ་པ་དགེ་ལེགས་སུ་སྤྱོད་པ་དྲང་པོ་དྲང་པོའི་རིགས་ཅན་གང་དག་གིས་རྟག་ཏུ་ཡང་ཚུལ་ཁྲིམས་དང་ལྡན་པར་གྱུར་པས་སྲོག་གཅོད་པ་དང་མ་བྱིན་པར་ལེན་པ་ཡོངས་སུ་སྤངས་པར་གྱུར་པ་ནི་སྔ་མ་བཞིན་ཏེ། འདོད་པ་ལ་ལོག་པར་གཡེམ་པ་ཡང་ཡོངས་སུ་སྤངས་པར་གྱུར་པ་ནི་བུད་མེད་ཀྱི་ཡུལ་རྣམས་ལ་རྩིག་པ་ལས་གྱུར་པ་ཡང་རུང་སྟེ། རྣམ་པ་ཐམས་ཅད་དུ་བག་ཙམ་ཅིག་ཀྱང་ཚུལ་བཞིན་མ་ཡིན་པའི་ཡིད་ལ་བྱེད་པར་གྱུར་པ་འདོད་ཆགས་དང་ལྷན་ཅིག་འགྲོགས་པས་ཀུན་ཏུ་ལྟ་བར་མི་བྱེད་དོ། །གཞན་དག་བྱེད་པར་གྱུར་པ་རྣམས་ཀྱང་རབ་ཏུ་འགོག་པར་{{page:{number:1869,folio:82a,volume:71}}}བྱེད་དོ། །ཚུལ་ཁྲིམས་ལ་རབ་ཏུ་འགོད་པར་བྱེད་དོ། །ཆོས་རྣམས་ཀྱང་ལན་ཅིག་དང་ལན་ཅིག་མ་ཡིན་པར་སྟོན་པར་བྱེད་དོ། །དེ་དག་ལ་ཡང་རབ་ཏུ་འགོད་པར་བྱེད་དོ། །སེམས་ཅན་རྣམས་ཐམས་ཅད་ལ་ཡང་འདོད་པ་ལ་ལོག་པར་གཡེམ་པའི་སྐྱོན་རྗོད་པར་བྱེད་དོ། །ལས་ཀྱི་འབྲས་བུ་རྣམ་པར་སྨིན་པ་སྟོན་པར་བྱེད་དོ། །ཇི་ལྟར་གང་འགའ་ཞིག་འདོད་པ་ལ་ལོག་པར་གཡེམ་པར་གྱུར་པའི་སེམས་ཅན་དམན་པ་དེ་དག་ནི་ལུས་ཞིག་ནས་ངན་སོང་ལོག་པར་ལྟུང་བ་དམྱལ་བ་རྣམས་སུ་སྐྱེ་བར་འགྱུར་རོ། །དེའི་ཕྱིར་ན་དམྱལ་བའི་ལས་ཀྱི་རྣམ་པར་སྨིན་པ་མཆོག་ཏུ་རྩུབ་པ་ཤིན་ཏུ་སྡུག་བསྔལ་བ་རྣམས་ཡིད་ལ་གྱིས་ལ། འདོད་པ་ལོག་པར་གཡེམ་པར་མ་བྱེད་ཅིག་ཕྱི་ནས་འགྱོད་པར་མ་བྱེད་ཅིག །སྡུག་བསྔལ་རྣམས་ཀྱང་ནི་དྲག་པ་དང་རྩུབ་པ་དང་ཚ་བར་གྱུར་པ་ཡིན་ནོ་ཞེས་དེ་ལྟར་འདོད་པ་ལ་ལོག་པར་གཡེམ་པའི་རྣམ་པར་སྨིན་པ་རྣམས་གཞན་དག་ལ་ཡང་སྟོན་པར་བྱེད་དོ། །དེ་དག་ལ་ཡང་སོ་སོར་ཀུན་ཏུ་འཇུག་པར་བྱེད་དེ། ངན་འགྲོ་རྣམས་སུ་འགྲོ་བར་འགྱུར་བའི་འཇིགས་པ་རྣམས་ཀྱིས་སྐྲག་པར་བྱེད་དོ། །དགེ་ལེགས་སུ་གྱུར་པའི་སེམས་ཅན་དེ་རང་དང་གཞན་ལ་ཕན་པ་ལ་རབ་ཏུ་ཞུགས་པ། ཚུལ་ཁྲིམས་དང་ལྡན་པ་ཚུལ་ཁྲིམས་ལ་རབ་ཏུ་གནས་པ་ཚུལ་ཁྲིམས་དེ་ཉིད་ལ་ཀུན་ཏུ་བརྟེན་ནས་ཇི་སྲིད་འཚོའི་བར་དུ་མ་ཉམས་པ་དང་རྒྱུན་མ་ཆད་པ་དང་མ་རྡོལ་བར་འཛིན་པར་བྱེད་པ་དེ་ནི་ལུས་ཞིག་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་ནང་གི་རཱ་ཛ་ནི་ན་རྒྱུ་བའི་སར་སྐྱེ་བར་འགྱུར་རོ། །དེར་ཉེ་བར་སྐྱེས་པ་ན་ཡང་འདིའི་བདེ་བ་མཉམ་པ་མེད་པ་རྣམས་ཕུན་སུམ་ཚོགས་ཤིང་མཚུངས་པ་མེད་པའི་ལོངས་སྤྱོད་རྣམས་དང་ཡང་དག་པར་ལྡན་པ་ལ་བདེ་བ་འདི་དག་རྣམས་ཡིན་ཏེ། རཱ་ཛ་ནི་ན་ཞེས་བྱ་བའི་རྫིང་བུ་དཔག་ཚད་ལྔ་བརྒྱ་པར་གྱུར་པ། བསིལ་བའི་ཆུ་རབ་ཏུ་དང་བ་ལྟེམ་པར་གྱུར་པའི་ཆུའི་འོད་ཀྱིས་ཡུལ་འགའ་ཞིག་དུ་ཡང་གསལ་བར་བྱས་པ། ཉེ་འཁོར་དག་ན་ཡང་གསེར་དང་བཻ་ཌཱུརྱའི་རང་བཞིན་ལ་གསེར་བཙོ་མའི་འདབ་མ་དང་ཨིན་དྲ་ནཱི་ལའི་རང་བཞིན་གྱི་{{page:{number:1870,folio:82b,volume:71}}}ཡལ་གས་ཡོངས་སུ་གང་བའི་ཤིང་ལྗོན་པ་རྣམས་ཀྱིས་ཉེ་འཁོར་ཡོངས་སུ་གང་བ། དཔག་ཚད་ལྔ་བརྒྱར་གྱུར་པའི་རྫིང་བུ་པད་མ་རྣམས་ཀྱིས་ཡང་ཉེ་འཁོར་ཀུན་ཏུ་གང་བ་རྣམས་ལ་བཻ་ཌཱུརྱའི་ཡུ་བ་ཅན་རྣམས་ལ་ནི་གསེར་གྱི་འདབ་མ་རྣམས་སོ། །གསེར་གྱི་ཡུ་བ་ཅན་རྣམས་ལ་ནི་བཻ་ཌཱུརྱའི་ཟེ་བ་རྣམས་སོ། །པད་མ་གཞན་འགའ་ཞིག་ནི་རིན་པོ་ཆེ་བདུན་གྱི་རང་བཞིན་ཡིན་ཏེ། རྣམ་པ་སྣ་ཚོགས་ཤིང་རྣམ་པར་བཀྲ་བའི་པད་མ་རྣམས་ཀྱིས་ཀྱང་ཐམས་ཅད་ནས་ཡོངས་སུ་ཁྱབ་པར་གྱུར་པའོ། །རྫིང་བུ་དེའི་ཉེ་འཁོར་རྣམས་ན་ཡང་བྱ་ཁ་དོག་རྣམ་པ་སྣ་ཚོགས་པ་དང་ལྡན་པར་གྱུར་པ། རིན་པོ་ཆེ་བདུན་དང་ཆ་འདྲ་བའི་ཁ་དོག་གི་ལུས་ཅན་གྱི་བྱ་རྣམས་ཀྱིས་ཀུན་ནས་ཉེ་བར་མཛེས་པ་མཆོག་ཏུ་སྙན་པར་འགྱུར་བའི་དབྱངས་ཀྱིས་ཀུན་ཏུ་གང་བ་ཡིན་ཏེ། རཱ་ཛ་ནི་ནའི་རྫིང་བུ་དེ་ཡང་ལྷ་བརྒྱ་སྟོང་གིས་ཡོངས་སུ་བསྐོར་བར་གྱུར་པ་ཡིན་ཏེ། འདི་གང་ཡིན་པ་ལ་ལྷ་ཉིད་བརྒྱ་ཕྲག་དུ་མ་རྣམས་ཀྱིས་ཀྱང་ཡོངས་སུ་མ་བསྐོར་བའི་ལྷ་རྣམས་ནི་མེད་དོ། །ལྷ་མོ་དེ་དག་རྣམས་དང་ལྷ་དེ་དག་རྣམས་ཀྱང་ལྷན་ཅིག་ཏུ་རྔ་སྐད་ཡན་ལག་ལྔ་དང་ལེགས་པར་ལྡན་པས་རྫིང་བུ་དེ་ན་དགའ་དགུར་སྤྱོད་ཅིང་རྩེ་བར་བྱེད་པས་རང་གི་ལས་ཀྱི་འབྲས་བུ་རྣམས་ཟ་བར་བྱེད་དོ། །གཞན་ཡང་རྫིང་བུ་དེ་ཉིད་ཀྱི་འགྲམ་ན་ཡོངས་སུ་བསྐོར་བའི་ཉེ་འཁོར་རྣམས་ན་མཆོག་ཏུ་དགའ་བར་གྱུར་པའི་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་རྣམས་ཀྱིས་ཡོངས་སུ་བསྐོར་ནས་ཡིད་དགའ་བ་ཞེས་བྱ་བའི་ནགས་ཀུན་ཏུ་གནས་སོ། །དེ་ན་ཡང་དགའ་བར་གྱུར་པའི་བྱའི་ཚོགས་རྣམས་ཀྱིས་མངོན་པར་དགའ་བར་གྱུར་པའི་འབབ་ཆུ་བརྒྱ་སྟོང་ཕྲག་དུ་མས་ཀུན་ཏུ་བརྒྱན་པ། རིན་པོ་ཆེའི་ཁམས་རྣམས་ཀྱིས་རྣམ་པར་བརྒྱན་པར་གཞན་དག་ལྷན་ཅིག་སྤྱོད་པ་རྣམས་ཀྱིས་ཡོངས་སུ་བསྐོར་ནས་དཔེ་མེད་པའི་ལྷ་རྫས་ཀྱི་དབང་པོ་ལྔ་མངོན་པར་དགའ་བའི་ཡུལ་རྣམས་དང་ཡང་དག་པར་ལྡན་པས་ཡིད་དགའ་བའི་ནགས་དེ་ན་ལྷ་རྣམས་དགའ་བར་བྱེད་དོ། །ལྷ་དེ་དག་རྣམས་ཀྱང་རཱ་ཛ་ནི་ནའི་རྫིང་བུར་ཡང་རྩེད་མོ་སྣ་ཚོགས་པ་རྣམས་ཀྱིས་ལྷན་ཅིག་ཏུ་རྩེ་བར་བྱེད་དོ། །དེ་ནས་ལྷ་གང་དག་ལེགས་པར་བྱས་པའི་{{page:{number:1871,folio:83a,volume:71}}}ལས་ཀྱིས་དེར་སྐྱེས་པ་དེ་དག་རྣམས་འདི་ལྟར་འགྱུར་ཏེ། སྔ་ན་མེད་པའི་གླུའི་སྒྲ་དེ་དག་ཐོས་པའི་དཔེ་མེད་པ་དེ་དག་གིས་དྲངས་པར་གྱུར་པས། ཀླུང་དུ་སྐྱེས་པའི་ཤིང་རིན་པོ་ཆེ་བདུན་གྱི་རང་བཞིན་གྱི་ལྗོན་ཤིང་རྣམས་ཀྱི་ནགས་དེ་དག་གི་ནང་གང་ན་ཡོད་པ་དེར་ལེགས་པར་ཉེ་བར་འགྲོ་བར་བྱེད་དོ། །དེ་ནས་ལྷ་གཞན་གང་དག་ལྷའི་རིགས་དེ་ནས་འཆི་འཕོས་པར་གྱུར་ནས་རཱ་ཛ་ནི་ན་རྒྱུ་བའི་ས་དེར་སྐྱེས་པར་གྱུར་པའི་ལྷ་གསར་དུ་སྐྱེས་པ་དེ་དག་ལྷ་རྫས་ཀྱི་ཕྲེང་བས་ཀུན་ཏུ་བརྒྱན་པའི་ལྷའི་བུ་མོ་གང་ཡིན་པ་དེ་དག་རྣམས་ཀྱིས་མངོན་པར་མཐོང་ཞིང་། རྗེ་དཔོན་དེ་མངོན་པར་མཐོང་བར་གྱུར་ནས་ཀྱང་མངོན་པར་རྒྱུག་གོ། །ལྷའི་རིགས་དེར་ལས་ཀྱི་འབྲས་བུ་རྣམ་པར་སྨིན་པ་འདི་དག་ནི་ཇི་ལྟར་སྲོག་གཅོད་པ་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་པ་རྣམ་པར་སྤངས་པས་དེ་ལ་སྐྱེ་བར་འགྱུར་བ་ཡིན་ནོ། །འདོད་པ་ལ་ལོག་པར་གཡེམ་པ་རྣམ་པར་སྤངས་པས་དེ་དག་རྣམས་ཀྱི་ལྷ་མོ་ནི་གཞན་ལ་མི་འཕོའོ། །མ་སྤངས་པ་དེ་དག་རྣམས་ཀྱི་ནི་ལྷ་མོ་རྣམས་ནི་གཞན་ལ་ཀུན་ཏུ་ཉེ་བར་འཕོ་བར་འགྱུར་རོ། །རྒྱལ་ཆེན་བཞིའི་རིས་ཀྱི་ལྷ་དང་སུམ་ཅུ་རྩ་གསུམ་པ་རྣམས་ནི་ལྷ་གང་དག་གིས་འདོད་པ་ལ་ལོག་པར་གཡེམ་པ་ཡོངས་སུ་མ་སྤངས་པར་གྱུར་པ་རྣམས་ནི། དེ་ལས་འཆི་འཕོ་བར་གྱུར་པ་ན་ལྷ་གཞན་དེ་དག་ལྷ་མོ་རྣམས་ཀྱི་ནང་དུ་སྐྱེའོ། །དེ་དག་རྣམས་ཀྱིས་ཀྱང་འོད་ཉམས་པར་གྱུར་པའི་མར་མེ་དང་འདྲ་བའི་ཚེ་འགག་པར་འགྱུར་བ་སྤངས་ནས་གསར་དུ་སྐྱེས་པའི་ལྷ་དེ་དག་ལ་སྟེན་པར་བྱེད་དོ། །དེ་དང་ལྷན་ཅིག་ཏུ་རྩེ་བར་བྱེད་དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ནས་འཆི་འཕོ་བར་གྱུར་པའི་ལྷ་གང་ཡིན་པ་འདི་ལ་འཆི་འཕོ་བར་འགྱུར་བས་བྱས་པའི་ཕྲག་དོག་གིས་དེ་ལ་སྡུག་བསྔལ་སྐྱེ་བར་འགྱུར་རོ། །འདི་ནི་དམྱལ་བའི་ཡང་སྡུག་བསྔལ་ཆེན་པོ་ཡིན་ཏེ། སེམས་ཀྱི་སྐྱོན་ཕུལ་དུ་ཕྱིན་པ་དེས་དམྱལ་བར་སྐྱེ་བར་འགྱུར་རོ། །ལྷ་དེ་འཆི་འཕོ་བ་དེའི་འབྲས་བུ་རྣམ་པར་སྨིན་པ་འདི་ནི་འཐབ་བྲལ་བའི་ལྷ་རྣམས་ལ་མེད་པ་ཡིན་ཏེ། དེ་དག་ནི་ཕལ་ཆེར་འདོད་པ་ལ་ལོག་པར་གཡེམ་པ་རྣམས་མ་སྤངས་པ་རྣམས་{{page:{number:1872,folio:83b,volume:71}}}དེ་དག་ཏུ་སྐྱེ་བར་འགྱུར་རོ། །རྒྱུ་མཚན་དེས་ན་ལྷ་གསར་དུ་སྐྱེས་པ་དེ་སྔུན་གྱི་ལྷ་མེད་པར་ལྷ་མོ་དེ་དག་རྣམས་ཀྱིས་ལྷ་གསར་དུ་སྐྱེས་པ་དེ་ལ་ཉེ་བར་སྙེན་པར་བྱེད་དོ། །ཉེ་བར་འདྲེས་ནས་ཀྱང་ཀུན་ནས་དེ་ཡོངས་སུ་བསྐོར་ཅིང་གང་ན་ནགས་ཆེན་པོ་ཡོད་པ་དེར་ཉེ་བར་འགྲོ་བར་བྱེད་དོ། །རྒྱགས་པ་ལ་དོན་གཅིག་པས་བདེ་བར་རྒྱུ་བས་དེ་དག་རྣམས་ཐམས་ཅད་ཀྱང་གང་ན་ལྷའི་ཚོགས་དེ་དག་ཡོད་པ་དེར་ལེགས་པར་ཉེ་བར་འགྲོའོ། །དེ་ནས་ལྷའི་ཚོགས་དེ་དག་རྣམས་ཀྱིས་ལྷ་གསར་དུ་སྐྱེས་པ་དེ་མངོན་པར་མཐོང་ནས་ཆེས་རབ་ཏུ་དགའ་བར་གྱུར་པའི་ཡིད་ཀྱིས་ལྷན་ཅིག་སྤྱོད་པའི་འཁོར་རྣམས་དང་བཅས་ནས་རྫིང་བུ་དེ་ཉིད་དུ་ཕྱིན་པར་གྱུར་ཏོ། །བརྒྱ་ཕྲག་དང་དེ་ནས་སྟོང་ཕྲག་རྣམས་སུ་ཡང་སྟེ་ནགས་དང་ཉེ་བའི་ནགས་རྣམས་དང་ལྡན་པ་དང་། དཔག་བསམ་གྱི་ཤིང་རྣམས་དང་ལྡན་པ་ལ་བྱའི་ཚོགས་རྣམ་པ་དུ་མས་ཡོངས་སུ་གང་བ་རྣམས་དང་པད་མའི་རྫིང་བུ་བརྒྱ་སྟོང་གིས་རབ་ཏུ་བརྒྱན་པ་རྣམས་དང་། རྒྱགས་པའི་ཀ་རཎྜ་བ་དང་། ངང་ངུར་དག་གིས་ཉེ་བར་མཛེས་པ་རྣམས་དང་། ཡོན་ཏན་དུ་མ་བརྒྱ་སྟོང་འདི་དག་རྣམས་ཀྱིས་བརྒྱན་པས་དགའ་བར་འགྱུར་བའི་རྫིང་ཆེན་པོ་དེར་དེ་དག་རྣམས་དུས་རིང་དུ་སྟེ། རྔ་སྐད་ཡན་ལག་ལྔ་པ་དང་ལྷ་རྫས་ཀྱི་འདོད་པའི་ཡོན་ཏན་ལྔས་དུས་ཤིན་ཏུ་རིང་བར་ཡུལ་རྣམས་ལ་རྗེས་སུ་ལོངས་སྤྱད་ནས་སླར་ཡང་ཡུལ་དེ་དག་ཉིད་ཀྱིས་ངོམས་པར་མ་གྱུར་པས་ནགས་དེ་ཉིད་དུ་རྣམ་པར་རྒྱུ་བར་བྱེད་པ་ལས། གང་ན་ཉེ་འཁོར་ཀུན་ཏུ་སྣང་བར་བྱེད་པ་ཞེས་བྱ་བའི་རི་བོ་ཡོད་པ་དེར་ལེགས་པར་ཉེ་བར་འགྲོའོ། །བདེ་བར་རྒྱུ་བའི་དོན་གྱིས་གར་བྱེད་པར་གྱུར་པ་དང་། རྒོད་པར་གྱུར་པས་པད་མའི་རྫིང་བུ་ནས་པད་མའི་རྫིང་བུ་རྣམས་དང་། ནགས་ནས་ནགས་རྣམས་སུ་དང་། ཉེ་བའི་ནགས་ནས་ཉེ་བའི་ནགས་རྣམས་སུ་དང་། འབབ་ཆུ་ནས་འབབ་ཆུ་རྣམས་སུ་དང་། རིའི་མཐོ་ས་ནས་རིའི་མཐོ་ས་རྣམས་སུ་དང་། རིའི་བང་རིམ་ནས་རིའི་བང་རིམ་རྣམས་ལ་དང་། རིའི་གསེབ་ནས་རིའི་གསེབ་རྣམས་སུ་དང་། འཁྲི་ཤིང་གི་ཚང་ཚིང་ནས་འཁྲི་ཤིང་གི་ཚང་ཚིང་རྣམས་ལ་དང་། མེ་ཏོག་གི་ནགས་ནས་མེ་ཏོག་གི་ནགས་རྣམས་སུ་{{page:{number:1873,folio:84a,volume:71}}}དང་། འབབ་ཆུ་ནས་འབབ་ཆུ་རྣམས་སུ་དང་། ཆུ་ཀླུང་དང་ཚང་ཚིང་ནས་ཆུ་ཀླུང་དང་ཚང་ཚིང་རྣམས་སུ་དང་། དཔག་བསམ་གྱི་ཤིང་གི་ནགས་ནས་དཔག་བསམ་གྱི་ཤིང་གི་ནགས་རྣམས་སུ་དང་། འཁྲི་ཤིང་གི་ཁང་པ་ནས་འཁྲི་ཤིང་གི་ཁང་པ་རྣམས་དང་། རིན་པོ་ཆེའི་ཁམས་སྣ་ཚོགས་པ་རྣམས་དང་ལྡན་པའི་རིའི་གསེབ་ནས་རིའི་གསེབ་རྣམས་སུ་རྩེད་མོ་རྩེ་བར་གྱུར་པས་ཐམས་ཅད་ཀྱང་རྔ་སྐད་ཡན་ལག་ལྔ་དང་ལྡན་ཞིང་དཔེ་མེད་པར་གྱུར་པའི་འདོད་པའི་ཡོན་ཏན་ལྔ་པོ་རྣམས་ཀྱང་རང་གི་ལས་ཀྱི་འབྲས་བུ་རྣམས་དང་འདྲ་བར་ཡང་དག་པར་ལྡན་པས་ཐམས་ཅད་ཀྱང་ཉེ་འཁོར་ཀུན་ནས་སྣང་བ་ཞེས་བྱ་བའི་རི་བོ་འདི་གང་ན་ཡོད་པ་དེར་ཉེ་བར་འགྲོ་བར་བྱེད་དོ། །གླུའི་སྒྲ་དེ་དག་ཐོས་ནས་ངོ་མཚར་བ་ཀུན་ཏུ་སྐྱེས་པའི་ཡིད་ཀྱིས་ལྷ་དེ་དག་རྣམས་མྱུར་བར་རི་བོ་དེ་གང་ན་ཡོད་པར་འཁོད་དེ། དེ་ཀུན་ཏུ་ལྟ་བ་ལ་ཆེད་ཆེར་གྱུར་པའི་ཕྱིར་རོ། །དེ་ནས་རིའི་མཆོག་དེ་ལ་འཁོད་པར་གྱུར་པའི་ལྷ་དེ་དག་རྣམས་གང་ཡིན་པ་རྣམས་ཀྱིས་ཉེ་འཁོར་རྣམས་ལས་ཀུན་ཏུ་སྣང་བར་བྱེད་པའི་རིའི་མཆོག་དེ་ལ་ལེགས་པར་གནས་ནས་ལྷ་དེ་དག་གིས་མངོན་པར་མཐོང་བར་གྱུར་ཏོ། །མཆོག་ཏུ་དགའ་བར་གྱུར་པས་སླར་ཡང་བྱ་བཞིན་དུ་ནམ་མཁའི་དཀྱིལ་དུ་འཕགས་ཏེ་རྒྱན་དང་ཆ་བྱད་དུ་མ་རྣམས་དང་། རང་གི་འོད་ཀྱིས་འབར་བར་གྱུར་པས་ཕན་ཚུན་དུ་ལྟ་བ་ལ་ཆེད་ཆེར་བྱེད་པར་འགྱུར་ཞིང་འདྲེས་པར་གྱུར་པས་དེ་དག་ཐམས་ཅད་ཀྱང་རི་བོའི་མཆོག་དེ་ན་དགའ་བར་གྱུར་པའི་ཆུ་ཀླུང་དང་འབབ་ཆུ་དང་རྫིང་བུ་དང་པད་མའི་ཚལ་དང་འཁྲི་ཤིང་གི་ཁང་པ་དང་དཔག་བསམ་གྱི་ཤིང་རྣམས་རིན་པོ་ཆེ་བདུན་རབ་ཏུ་འབར་བའི་འོད་དང་ལྡན་པ་དེ་དང་དེ་ན་ལྷ་རྣམས་ཐམས་ཅད་རཱ་ཛ་ནི་ན་རྒྱུ་བ་ན་དགའ་བར་བྱེད་པ་དང་རྩེ་བར་བྱེད་དེ། ཁ་ཅིག་ནི་པད་མའི་ཚལ་དུའོ། །ཁ་ཅིག་ནི་ཆུ་ཀླུང་དང་ཚང་ཚིང་དུའོ། །ཁ་ཅིག་ནི་ཨུད་པ་ལའི་ཚལ་དུའོ། །ཁ་ཅིག་ནི་དཔག་བསམ་གྱི་ཤིང་གི་ནགས་སུའོ། །ཁ་ཅིག་ནི་རིའི་ཁོང་པ་ནའོ། །ཁ་ཅིག་ནི་ནམ་མཁའི་དཀྱིལ་དུ་ཀུན་ནས་འཕགས་ནས་གང་ན་ལྷ་གཞན་རྣམས་ཡོད་པ་དེར་འགྲོ་བར་བྱེད་དོ། །ཁ་ཅིག་ནི་གླུ་མཁན་དང་བཅས་{{page:{number:1874,folio:84b,volume:71}}}པས་རྒྱགས་པ་ལ་དོན་གཅིག་པའི་བུད་མེད་རྣམས་ཀྱིས་ཡོངས་སུ་བསྐོར་ནས་མྱོས་བྱེད་ཀྱི་བཏུང་བ་ཀུན་ཏུ་སྟེན་པར་བྱེད་དེ། མྱོས་པའི་སྐྱོན་རྣམས་དང་བྲལ་བར་གྱུར་པ་རབ་ཏུ་དགའ་བའི་ལྷ་རྣམས་ཕྱིར་ཞིང་ཕྱིར་ཞིང་དེ་ཉིད་ཀྱིས་རབ་ཏུ་དགའ་བ་ཀུན་ཏུ་སྐྱེད་པར་བྱེད་པ་འབའ་ཞིག་ཡིན་ནོ། །ཡོན་ཏན་དེ་ལྟ་བུ་རྣམས་དང་ལྡན་པའི་ཡུལ་གྱིས་རབ་ཏུ་དགའ་བའི་དུ་བ་དང་མེས་སླར་ཡང་ཉིས་འགྱུར་དུ་སྲེག་པར་བྱེད་དོ། །དེ་ནས་དེ་ལྟར་ཀུན་ཏུ་གནས་པའི་ལྷ་དེ་དག་རྣམས་ལ། དེ་ཁོ་ན་ཉིད་རིག་པ་ཞེས་བྱ་བའི་བྱས་ཚིགས་སུ་བཅད་པ་འདོན་པར་བྱེད་པ་ལ། ཇི་ལྟར། འབར་བ་ལྔ་ལ་རབ་ཆགས་པའི། །སྲེད་པའི་རླུང་གིས་བདས་པ་ཡི། །བག་མེད་མེ་ཡིས་ལྷ་རྣམས་ནི། །འདོད་པས་རྨོངས་ནས་སྲེག་པར་བྱེད། །སྔ་མའི་ལས་ནི་ཟད་པར་འགྱུར། །གསར་པ་ཉིད་ཀྱང་ཉེར་མི་སྤེལ། །དེ་ཟད་ནས་ནི་ལྟུང་བར་ཡང་། །ལྷ་རྣམས་ཐམས་ཅད་མཐོང་བ་ཡིན། །འཆི་བའི་དུས་ནི་ཉེར་བྱུང་ན། །སྡུག་བསྔལ་གྱིས་ནི་སེམས་ཉེར་བཅོམ། །གང་ཡང་དགེ་བ་མ་གཏོགས་པ། །སྐྱབས་གཞན་རྣམས་ནི་ངས་མ་མཐོང་། །བུད་མེད་ཆེད་ཆེར་ལྟ་བ་དང་། །རྙེད་དང་ལོངས་སྤྱོད་ལ་རབ་ཆགས། །རང་གི་སེམས་ཀྱིས་བསླུས་པ་ཡི། །ཐ་མའི་གནས་སུ་མྱུར་འགྲོ་འགྱུར། །གསོན་པ་འཆི་བའི་མཐའ་ཡིན་པ། །དེ་དག་རྣམས་ཀྱིས་གོ་འམ་ཅི། །འདོད་པ་རྣམས་ནི་རབ་འཇིག་ཅིང་། །རྟག་པ་ལ་ཡང་འཐད་པ་མེད། །ཡུལ་གྱིས་རྣམ་པར་བཤིག་པ་དང་། །རང་ལས་ཀྱིས་ཀྱང་བསླུས་པ་ཡིན། །སྲེད་པས་ཉེ་བར་བཅོམ་པའི་སེམས། །ལྷ་རྣམས་ཚེ་ནི་འགྲོ་བ་ཡིན། །རྩིག་པ་ཞིག་པ་ཇི་བཞིན་དུ། །རི་མོའི་ལས་ཀུན་རབ་ཏུ་འཇིག །ལས་རྣམས་ཟད་པས་དེ་བཞིན་དུ། །ལྷ་རྣམས་འཇིག་པར་འགྱུར་བ་ཡིན། །དབང་པོ་རྣམས་ཀྱང་ཡུལ་རྣམས་ཀྱིས། །ངོམས་པ་ནམ་ཡང་ཡོད་མ་ཡིན། །མར་སར་བླུགས་པར་གྱུར་པ་ཡི། །འབར་བའི་རིམ་པ་ཇི་བཞིན་ནོ། །དེ་ལྟར་བྱ་དེས་ལྷ་དེ་དག་རྣམས་ཀྱི་བག་མེད་པའི་ཡིད་འཇོམས་པ་ཆོས་དང་ལྡན་པས་ཀུན་ཏུ་རྟོགས་པར་བྱེད་པའི་ཚིགས་སུ་{{page:{number:1875,folio:85a,volume:71}}}བཅད་པ་རྣམས་བྱས་པ་ཡིན་ནོ། །དེ་ནས་ལྷ་དེ་དག་རྣམས་ཀྱིས་དེ་དག་ཐམས་ཅད་རྩིས་བཏབ་མ་བྱས་པར་བག་མེད་པས་རྣམ་པར་རྨོངས་པའི་ཕྱིར། ལྷ་མོ་དེ་དག་ཉིད་ཀྱིས་ཡོངས་སུ་བསྐོར་ནས་རབ་ཏུ་དགའ་བའི་ཡིད་ཀྱིས་སྡེ་ཚན་དུ་གྱུར་པའི་ཚོགས་རྣམས་ཀྱིས་ནི་ཁ་ཅིག་གོ། །ཁ་ཅིག་ནི་རང་གི་འཁོར་རྣམས་དང་ངོ་། །ཁ་ཅིག་ནི་ནམ་མཁའི་དཀྱིལ་དུ་འཕགས་པར་གྱུར་ནས་རི་དེ་ལ་འཁོད་པར་བྱེད་དོ། །དེ་དག་རྣམས་འཁོད་པར་གྱུར་པ་ནི་ཉི་མ་བརྒྱ་སྟོང་བས་ཆེས་ལྷག་པར་གྱུར་པའི་གཟི་བརྗིད་ཀྱི་འོད་དང་ལྡན་པའི་རི་དེའི་ཉེ་འཁོར་རྣམས་ན་རིན་པོ་ཆེའི་འོད་ཟེར་གྱིས་ཀུན་ནས་སྣང་བར་བྱས་པའི་རྩེ་མོ་རྣམས་ནི་ཆེས་མཆོག་ཏུ་ཡང་འོད་ཀྱིས་ཀུན་ནས་རབ་ཏུ་གསལ་བར་བྱེད་དོ། །རི་དེ་ལ་ནགས་དུ་མ་རྣམས་ཡོད་པ་ཡང་རིན་པོ་ཆེ་སྣ་ཚོགས་པའི་རང་བཞིན་གྱི་ཤིང་ལྗོན་པས་ཉེ་བར་མཛེས་པར་གྱུར་པ་དེ་དག་རྣམས་ཀྱིས་ཀྱང་ཤིན་ཏུ་ཆེས་བླ་ལྷག་པར་ལྷ་དེ་དག་གི་འོད་ཟེར་རྣམས་བཅུ་འགྱུར་དུ་སྐྱེད་པར་བྱེད་དོ། །ཡང་ལྷ་གཞན་གང་དག་ནགས་རྣམས་དང་པད་མའི་ཚལ་རྣམས་དང་འཁྲི་ཤིང་གི་ཁང་པ་རྣམས་དང་རིན་པོ་ཆེ་སྣ་ཚོགས་པའི་འོད་ཟེར་གྱིས་གསལ་བར་གྱུར་པ། དེ་དག་རྣམས་ལ་རྩེ་བར་བྱེད་ཅིང་དགའ་དགུར་ཀུན་ཏུ་སྤྱོད་པར་བྱེད་པ་ན། དེས་ཀྱང་འོད་དེ་དག་མཐོང་ནས་མཆོག་ཏུ་ངོ་མཚར་བ་དང་ལྡན་པར་གྱུར་ཏེ། དེ་ན་རི་བོའི་མཆོག་འདི་ཇི་ལྟ་བ་བཞིན་དུ་མཛེས་པར་གྱུར་པའི་ཕྱིར་རོ། །དེ་ནས་ནགས་དང་ཉེ་བའི་ནགས་དེ་དག་རྣམས་ན་རྩེ་བར་བྱེད་པ་གང་ཡིན་པ་དེ་དག་རྣམས་ཀྱང་འདི་དག་རྣམས་ནས་འོངས་ནས་རཱ་ཛ་ནི་ནའི་རྫིང་ཆེན་པོ་དེའི་རིའི་མཆོག་གི་རི་བོ་དེ་ལ་རྩེ་བར་འདོད་པ་ཡིན་ཏེ། དེ་དག་ཐམས་ཅད་མཉམ་དུ་འགྲོགས་ནས་ཕན་ཚུན་དུ་གྲོགས་སུ་གྱུར་ཅིང་། ཕན་ཚུན་དུ་རྫི་བ་མེད་པར་སྙིང་ལ་བདེ་བ་རྣམས་ལེགས་པར་སྐྱེས་པས་ཕན་ཚུན་དུ་བདེ་བ་བསྐྱེད་པ་ཉེ་བར་འབྱིན་པས་འཐུན་པར་གྱུར་པས། རིན་པོ་ཆེ་བདུན་གྱི་འོད་ཕྲེང་བས་ཀུན་ཏུ་སྣང་བར་བྱས་པའི་རི་དེ་ལ་དལ་བུ་དལ་བུས་ཀུན་ཏུ་འཁོད་པར་བྱེད་དེ་རོལ་མོ་སྣ་ཚོགས་པ་རྣམས་དང་། གླུ་དང་གར་དང་རྒོད་པ་དང་འགྱིང་བ་དང་རྩེ་བ་དང་{{page:{number:1876,folio:85b,volume:71}}}བཅས་པར་འགྱུར་ཞིང་། ནད་ཀྱི་འཇིགས་པ་དང་མྱ་ངན་གྱི་འཇིགས་པ་དང་ལྐོག་ཏུ་གྱུར་པའི་སྐྱོན་རྣམས་དང་བྲལ་བ་དང་རང་ཇི་ལྟར་འདོད་པ་བཞིན་དུ་འགྲོ་བ་དང་རྒྱུ་བར་བྱེད་པ་མཆོག་ཏུ་བདེ་བ་དང་ལྡན་པར་གྱུར་པ་རྣམས་རྔ་སྐད་ཡན་ལག་ལྔ་དང་ལྡན་པས་གར་བྱེད་པར་གྱུར་པས་རི་ཆེན་པོ་དེ་ལ་ཇི་ལྟར་འདོད་པའི་ཁ་ཟས་རྩི་དག་འཐུང་བར་བྱེད་དོ། །བདུད་རྩི་ཡང་མིད་པར་གྱུར་པས་ནི་མཆོག་ཏུ་དགའ་བ་དང་ལྡན་པ་སྐྱེས་པར་གྱུར་ནས་དགེ་བར་བྱེད་དེ། རང་གི་ལས་དང་འདྲ་བའི་བདེ་བ་རྣམས་དང་ཡང་དག་པར་ལྡན་པར་གྱུར་པས། དེ་དེ་ལྟར་དགའ་བར་གྱུར་ནས་དེ་ཁོ་ན་བཞིན་དུ་བདེ་བ་ལ་ལོངས་སྤྱོད་པར་གྱུར་པ་ལས་དུས་ནམ་ཞིག་ན་གང་ན་མཐོང་ན་ཀུན་དགའ་བ་ཞེས་བྱ་བའི་པད་མའི་རྫིང་བུ་དེར་ཉེ་བར་འགྲོ་བར་བྱེད་དོ། །པད་མའི་རྫིང་བུ་དེ་ཡང་དཔག་ཚད་བཅུར་ཡངས་པ་དཔག་ཚད་ལྔར་རྒྱ་ཆེ་བར་གྱུར་པ་མཆོག་ཏུ་ཉེ་འཁོར་ཀུན་ནས་དགའ་བ་རྣམས་ལ་པད་མའི་རྫིང་བུ་འདིའི་དགའ་བ་དེ་ཉིད་ནི་ངང་པ་དང་ཀཱ་རཎྜ་བ་དང་ངང་ངུར་རྣམས་ཀྱིས་ཉེ་བར་མཛེས་པ་འདིའི་ཉེ་འཁོར་རྣམས་ན་ཡང་གསེར་བཙོ་མའི་མདོག་གི་པད་མས་ཉེ་བར་མཛེས་པར་གྱུར་པ། འདིའི་ཉེ་འཁོར་རྣམས་ཀུན་ནས་ཡང་དགའ་བར་གྱུར་པའི་གསེར་རྣམས་དང་བཻ་ཌཱུརྱ་དང་སྔོན་པོ་དང་སྔོན་པོ་ཆེན་པོ་དང་པད་མ་རཱ་གའི་རང་བཞིན་དུ་གྱུར་པའི་སྡུག་པ་དག་གིས་ཉེ་བར་མཛེས་པར་སྤྲས་པས་ཤིན་ཏུ་ཡང་མཛེས་པར་གྱུར་པ་ཀླུང་དུ་སྐྱེས་པའི་ཤིང་ལྗོན་པ་རྣམས་ཀྱིས་ཀྱང་ཉེ་འཁོར་ཀུན་ནས་མཛེས་པ་རྫིང་བུ་དེ་ཡོངས་སུ་བསྐོར་ནས་ཀུན་ཏུ་གནས་པ་ལ་འདི་ལྟ་སྟེ། གསེར་གྱི་རང་བཞིན་ལ་དངུལ་གྱི་འདབ་མ་དང་དངུལ་གྱི་རང་བཞིན་གྱི་ཡལ་ག་རྣམས་ལ་ནི་གསེར་གྱི་འདབ་མའོ། །ཨིན་དྲ་ནཱི་ལའི་ཡལ་ག་རྣམས་ལ་ནི་པད་མ་རཱ་གའི་འདབ་མའོ། །ཤེལ་གྱི་རང་བཞིན་གྱི་ཡལ་ག་རྣམས་ལ་ནི་བཻ་ཌཱུརྱ་དང་གསེར་དང་ཨིན་དྲ་ནཱི་ལའི་རང་བཞིན་གྱི་འདབ་མ་རྣམས་སོ། །བཻ་ཌཱུརྱའི་སྡོང་བུ་ཅན་རྣམས་ལ་ནི་གསེར་དང་དངུལ་དང་ཨིན་དྲ་ནཱི་ལའི་རང་བཞིན་གྱི་འདབ་མའོ། །སྔོན་པོ་ཆེན་པོའི་རང་བཞིན་གྱི་སྡོང་བུ་རྣམས་ལ་ནི་ཤེལ་དང་ཨིན་དྲ་ནཱི་ལའི་ཡལ་ག་རྣམས་ལ་གསེར་བཙོ་{{page:{number:1877,folio:86a,volume:71}}}མའི་རང་བཞིན་གྱི་ལོ་མའོ། །གསེར་གྱི་སྡོང་བུ་དང་སྡོང་བུ་ཕྱེད་བཻ་ཌཱུརྱ་རྣམས་ལ་ནི་སྔོན་པོ་ཆེན་པོའི་ཡལ་ག་རྣམས་ལའོ། །གསེར་བཙོ་མ་དང་མུ་ས་རའི་འདབ་མའོ། །ཁ་ཅིག་ནི་ཐམས་ཅད་དུ་གསེར་གྱི་སྡོང་བུ་དང་གསེར་གྱི་འདབ་མ་དང་གསེར་གྱི་ཡལ་ག་དང་ལྡན་པ་ཉི་མ་བས་ལྷག་པར་གཟི་བརྗིད་ཀུན་ཏུ་སྣང་བར་བྱེད་དོ། །ཤིང་ལྗོན་པ་གཞན་ཁ་ཅིག་ལ་ནི་བཻ་ཌཱུརྱའི་ཡལ་ག་དང་བཻ་ཌཱུརྱའི་འདབ་མ་དང་ལྡན་པ་ཡིན་ཏེ། སྤྲིན་གྱི་ཕུང་པོ་དང་འདྲ་བར་ཐེན་འཁོར་ཀུན་ནས་རྣམ་པར་མཛེས་པར་བྱེད་དོ། །ཁ་ཅིག་ནི་གསེར་བཙོ་མའི་རང་བཞིན་གྱི་སྡོང་བུ་དང་གསེར་བཙོ་མའི་རང་བཞིན་གྱི་ཡལ་ག་དང་གསེར་བཙོ་མའི་རང་བཞིན་གྱི་འདབ་མ་སྤེལ་བའི་མེའི་ཕུང་པོའི་མདོག་དང་མཚུངས་པར་ཀུན་ནས་སྣང་བར་བྱེད་དོ། །ཁ་ཅིག་ནི་དངུལ་གྱི་འདབ་མ་དང་དངུལ་གྱི་ཡལ་ག་དང་དངུལ་གྱི་སྡོང་བུ་རྣམས་ཀྱིས་ཟླ་བ་དང་འདྲ་བར་ཀུན་ཏུ་སྣང་བར་བྱེད་དོ། །ཁ་ཅིག་ནི་ཨིན་དྲ་ནཱི་ལའི་རང་བཞིན་གྱི་སྡོང་བུ་དང་ཨིན་དྲ་ནཱི་ལའི་རང་བཞིན་གྱི་འདབ་མ་ལ་ཨ་ག་རུ་ནག་པོའི་དུ་བའི་མདོག་ཏུ་ཀུན་ནས་སྣང་བར་བྱེད་དོ། །ལྗོན་ཤིང་གཞན་ཁ་ཅིག་ནི་འཁྲི་ཤིང་སྣ་ཚོགས་པ་རྣམས་ཀྱིས་ཡོངས་སུ་བསྐོར་བ་ཡིན་ཏེ། གང་དག་གསེར་བཙོ་མའི་རང་བཞིན་ཡིན་པ་དེ་དག་ནི་སྔོན་པོ་མཆོག་ཏུ་གསལ་བའི་ཁ་དོག་དང་ལྡན་པའི་ཨིན་དྲ་ནཱི་ལའི་རང་བཞིན་གྱི་འཁྲི་ཤིང་གིས་ཉེ་བར་བཏུད་ནས་ལམ་མེ་སྣང་བར་བྱེད་དོ། །ལྗོན་ཤིང་གཞན་ཁ་ཅིག་ནི་གསེར་དང་དངུལ་གྱི་རང་བཞིན་དུ་གྱུར་པ་རྣམས་སོ། །ལྗོན་ཤིང་གཞན་ཁ་ཅིག་ནི་མེ་ཏོག་ཕུན་སུམ་ཚོགས་པ་རྣམས་ཀྱི་ཁ་དོག་སྣ་ཚོགས་པའི་མེ་ཏོག་རྣམས་ཀྱིས་ཉེ་བར་མཛེས་པར་གྱུར་པའོ། །ལྗོན་ཤིང་གཞན་ཁ་ཅིག་ནི་མན་དཱ་ར་བའི་རང་བཞིན་ནོ། །གཞན་དག་རྣམས་ཁ་ཅིག་ལ་ནི་པད་མ་ཀུ་ཤེ་ཤ་ཡའི་འདབ་མ་ཀུན་ཏུ་སྣང་བར་གྱུར་ཏོ། །ལྗོན་ཤིང་གཞན་དག་རྣམས་ཁ་ཅིག་ལ་ནི་དྲིལ་བུ་གཡེར་ཀའི་དྲ་བས་ཀུན་ནས་སྦྲེལ་བ་རྣམས་ཀྱི་སྒྲ་འཁྲོལ་བར་གྱུར་པ་གསེར་དང་དངུལ་གྱི་རང་བཞིན་གྱི་འཁྲི་ཤིང་གིས་ཉེ་བར་ཕུབ་པར་གྱུར་པའོ། །ལྗོན་ཤིང་གཞན་དག་རྣམས་ཁ་ཅིག་ལ་ནི་ཤེལ་གྱི་རང་བཞིན་དང་གསེར་དམར་པོའི་རང་བཞིན་གྱི་འཁྲི་ཤིང་གིས་{{page:{number:1878,folio:86b,volume:71}}}ཕུབ་པར་གྱུར་པའོ། །ལྗོན་ཤིང་གཞན་དག་རྣམས་ཁ་ཅིག་ལ་ནི་པད་མ་རཱ་གའི་རང་བཞིན་དང་དངུལ་གྱི་རང་བཞིན་གྱི་འཁྲི་ཤིང་དག་གིས་ཡོངས་སུ་བསྐོར་ནས་གནས་པའོ། །ལྗོན་ཤིང་གཞན་དག་རྣམས་ཁ་ཅིག་ལ་ཡང་དྲིལ་བུ་གཡེར་ཀའི་དྲ་བ་བརྒྱངས་པའི་སྒྲ་འཁྲོལ་བའོ། །ལྗོན་ཤིང་གཞན་དག་རྣམས་ཁ་ཅིག་ལ་ནི་ཤིང་ཐོག་རྣམས་སྨིན་པར་འགྱུར་བ་ལ་འདི་ལྟ་སྟེ། ཁུ་བའི་འབྲས་བུ་རྣམས་ལས་ནི་འབྲས་བུ་དེ་དག་རྣམས་ལས་རྣམ་པ་དེ་ལྟ་བུའི་ཁུ་བ་དག་རབ་ཏུ་འབབ་པར་འགྱུར་བ་གང་ཡིན་པའི་ཁྱད་པར་གྱིས་ལྷ་རྫས་ཀྱི་མྱོས་བྱེད་དེ་དག་རྣམས་ཀྱི་རོ་ཡང་ཅུང་ཟད་ཀྱང་མ་ཡིན་ནོ། །ལྗོན་ཤིང་གཞན་དག་འགའ་ཞིག་ནི་མེ་ཏོག་གི་ཤིང་ཡིན་ཏེ། གང་དག་གི་དྲི་རྣམས་ཇི་སྲིད་དུ་དཔག་ཚད་བརྒྱར་ཡང་རླུང་གིས་རབ་ཏུ་འདེབས་པར་བྱེད་དོ། །ལྗོན་ཤིང་གཞན་དག་རྣམས་ཁ་ཅིག་ནི་སྒྲའི་ཤིང་ཡིན་ཏེ། གང་དག་རླུང་འཇམ་པོས་རབ་ཏུ་བསྐྱོད་པར་གྱུར་པ་རྣམས་རྣམ་པ་དེ་ལྟ་བུའི་འདབ་མ་ཀུན་ཏུ་བསྐྱོད་པ་ལས་སྐྱེས་པའི་མཆོག་ཏུ་སྙན་པར་གྱུར་པ་གླུ་མཁན་གྱི་ལས་ཆེས་ལྷག་པར་གྱུར་པའི་སྒྲར་འགྱུར་རོ། །ལྗོན་ཤིང་གཞན་འགའ་ཞིག་ནི་གཅིག་ཏུ་ལྟ་བ་མངོན་པར་དགའ་བ་ཡིན་ནོ། །གང་དག་རྣམ་པ་དེ་ལྟ་བུའི་གཟུགས་དག་ཡིན་ཏེ། གང་དག་གི་ཁྱད་པར་གྱིས་ཁ་དོག་སྣ་ཚོགས་པ་རྣམས་ཀྱིས་རྣམ་པར་བཀྲ་བའི་ནགས་ཀྱི་རྒྱལ་པོ་དག་གིས་ཀྱང་བཅུ་དྲུག་ཁོ་ནའི་ཆ་འབའ་ཞིག་ཏུ་ཆོག་པ་ཡང་མ་ཡིན་ནོ། །བདུག་པའི་ཤིང་ལྗོན་པ་གཞན་ཁ་ཅིག་ནི་རྣམ་པ་སྣ་ཚོགས་པའི་བདུག་པའི་དྲི་རྣམས་གང་དག་གིས་འཐུལ་བར་བྱེད་པ་སྟེ། མཆོག་ཏུ་དྲི་ཞིམ་པར་གྱུར་པའི་དྲི་གང་གིས་བསྣམས་པ་ན་ལྷ་རྣམས་ཀྱང་དགའ་བར་བྱེད་པ་ཡིན་ནོ། །རྣམ་པ་དེ་ལྟ་བུའི་ཤིང་ལྗོན་པ་ཡོན་ཏན་མཚུངས་པ་མེད་པ་གཞན་དག་རྣམས་ཀྱིས་ཀྱང་པད་མའི་རྫིང་བུ་མཐོང་ན་ཀུན་དགའ་བ་ཞེས་བྱ་བ་ཡོངས་སུ་ཁྱབ་པར་གྱུར་པ་ཡིན་ནོ། །དེ་ནས་ལྷ་དེ་དག་རྣམས་ཀྱིས་རྣམ་པ་དེ་སྲིད་མངོན་པར་མཐོང་བར་གྱུར་ཏེ། ངོ་མཚར་བ་རྣམས་མཐོང་ཞིང་མཚུངས་པ་མེད་པར་ཉེ་བར་ལོངས་སྤྱོད་པར་བྱ་བ་རྣམས་མངོན་དུ་ལེགས་པར་མཐོང་ནས། རཱ་ཛ་ནི་ན་རྒྱུ་བའི་ལྷ་དེ་དག་རྣམས་ཁ་ཅིག་ནི་{{page:{number:1879,folio:87a,volume:71}}}འབྲས་བུ་རྣམས་ཟ་བ་ཡིན་ནོ། །ཁ་ཅིག་ནི་འབྲས་བུའི་ཁུ་བ་རྣམས་འཐུང་ངོ་། །ཁ་ཅིག་ནི་ལྷན་ཅིག་སྤྱོད་པ་རྣམས་དང་བཅས་ནས་མེ་ཏོག་གི་རྩེད་མོ་བྱེད་དོ། །ཁ་ཅིག་ནི་ནགས་ཀྱི་ནང་གི་ས་དག་ལ་ཉེ་བར་གནས་ནས་རྣམ་པ་སྣ་ཚོགས་པའི་མྱོས་བྱེད་རྣམས་འཐུང་ཞིང་གླུ་ཡང་ལེན་པར་བྱེད་དོ། །ཁ་ཅིག་ནི་ལྷན་ཅིག་སྤྱོད་པ་རྣམས་དང་བཅས་ནས་གླུ་དབྱངས་དག་ལེན་པར་བྱེད་དོ། །ཁ་ཅིག་ནི་གར་བྱེད་དོ། །ཁ་ཅིག་ནི་པད་མའི་རྫིང་བུ་ལ་འབོག་པར་བྱེད་དོ། །ཁ་ཅིག་ནི་བདུད་རྩི་མིད་པར་བྱེད་དོ། །ཁ་ཅིག་ནི་ལྷན་ཅིག་སྤྱོད་པ་རྣམས་ཀྱིས་ཡོངས་སུ་བསྐོར་ནས་ནམ་མཁའི་དཀྱིལ་དུ་འཕགས་སོ། །གཞན་དག་ཁ་ཅིག་ནི་རིན་པོ་ཆེ་བདུན་གྱི་རང་བཞིན་གྱི་ཁང་བུར་ཞུགས་ནས་ལྷའི་བུ་མོའི་ཚོགས་རྣམས་ཀྱིས་ཀུན་ནས་ཡོངས་སུ་བསྐོར་ནས་རྣམ་པ་སྣ་ཚོགས་པའི་འདོད་པའི་ལོངས་སྤྱོད་ལ་རྗེས་སུ་སྤྱོད་པར་བྱེད་དོ། །དེ་ལྟར་ལྷ་དེ་དག་རྣམས་པད་མའི་རྫིང་བུ་དེ་ན་དགའ་བར་བྱེད་དོ། །འདོད་པའི་ཡོན་ཏན་ལྔ་དང་ཡང་དག་པར་ལྡན་པས་དགའ་བར་བྱེད་པ་དང་རྩེ་བར་བྱེད་ཀྱང་ཡུལ་རྣམས་ཀྱིས་ཉེ་བར་ལོངས་སྤྱོད་པས་ངོམས་པར་ཡང་མི་འགྱུར་རོ། །སྲེད་པ་དང་ལྡན་པ་རྣམས་ནི་ངོམས་པར་འགྱུར་བ་ནམ་ཡང་ཡོད་པ་མ་ཡིན་ཏེ། དཔེར་ན་མར་གྱིས་ལེགས་པར་བཏབ་པར་གྱུར་པའི་ཤིང་རྣམས་ཀྱིས་མེ་ལ་ངོམས་པའི་མཐར་ཐུག་པ་མེད་དོ། །དེ་བཞིན་དུ་སྲེད་པ་དང་ལྡན་པའི་མི་རྣམས་ཀྱང་ཡུལ་རྣམས་ཀྱིས་ཡིན་ནོ། །དེ་ནས་རྫིང་བུ་དེའི་པད་མའི་ངོས་ཀྱི་དབུས་ཀྱི་པད་མའི་ནགས་མཆོག་ཏུ་དགའ་བ་དང་མཆོག་ཏུ་བདེ་བ་དང་མཆོག་ཏུ་རྒྱ་ཆེ་བར་གྱུར་པ་སྣ་ཚོགས་པའི་བྱའི་ཚོགས་རྣམས་ཀྱིས་ཀུན་ཏུ་གང་བར་གྱུར་པ་ན། རང་གི་སྨོན་ལམ་གྱིས་སྐྱེས་པའི་བྱང་ཆུབ་སེམས་དཔའ་དུས་བཟངས་ཞེས་བྱ་བའི་ངང་པའི་རྒྱལ་པོ་ངང་པ་བརྒྱ་སྟོང་གིས་ཡོངས་སུ་བསྐོར་བར་གྱུར་པ་ནི། ཇི་ལྟར་འཛམ་བུའི་གླིང་གི་གཟའ་དང་སྐར་མ་རྣམས་ཀྱིས་ཟླ་བ་ལ་བཞིན་ནོ། །དེ་བཞིན་དུ་དེ་ཡང་ཉེ་འཁོར་རྣམས་ཀུན་ཏུ་སྣང་བར་བྱེད་དོ། །པད་མའི་ཚལ་རྣམས་ཀྱང་བུང་བའི་ཚོགས་རྣམས་ཀྱིས་ཀུན་ནས་ཉེ་བར་མཛེས་པར་གྱུར་པའོ། །ཉེ་འཁོར་{{page:{number:1880,folio:87b,volume:71}}}ཀུན་ནས་ཡོངས་སུ་བསྐོར་བའི་ལྷ་དེ་དག་རྣམས་ལེགས་པར་མངོན་པར་མཐོང་ནས་གཞན་ལ་ཕན་པ་ལ་རབ་ཏུ་ཞུགས་པས་ཚིགས་སུ་བཅད་པ་བརྗོད་པ། ཇི་ལྟར། འགྲོ་བ་དང་ནི་གནས་ཉིད་དང་། །རྩེ་བ་དང་ནི་རྒོད་པ་ཡང་། །བཟོད་པར་མི་ནུས་ཤུགས་པོ་ཆེ། །མི་བཟད་པ་ཡི་འཆི་བདག་འབྱུང་། །གང་ལ་འདི་ཡིས་མི་སྒྲུབ་པའི། །འདི་དང་ཕྱི་མར་གནས་དེ་མེད། །དེ་ལྟ་ན་ཡང་ཀུན་རྨོངས་པས། །འགྲོ་བ་འདི་དག་གིས་མི་རྟོགས། །དབུལ་པོ་དང་ནི་དབུལ་མིན་དང་། །གཞོན་པ་དང་ནི་གནས་བརྟན་དང་། །ཁྱིམ་པ་དང་ནི་ཁྱིམ་པ་མིན། །གང་ཡང་འདི་ཡིས་མི་འཇོམས་མེད། །སྐྱིད་དེན་པ་དང་སྡུག་ཕོངས་དང་། །ཡོན་ཏན་ཅན་དང་དེ་ལས་གཞན། །སྤོང་ལ་གནས་དང་སྤོང་གནས་མིན། །གང་ཡང་འདི་ཡིས་མི་འཁྲིད་མེད། །ཚུལ་ཁྲིམས་འཆལ་དང་ཚུལ་ཁྲིམས་ལྡན། །ཤེས་རབ་ཅན་དང་རྨོངས་པ་དང་། །རྒྱལ་པོ་དང་ནི་དེ་ལས་གཞན། །གང་དག་འདིས་ནི་མི་འཁྲིད་མེད། །ལྷ་རྣམས་དང་ནི་དམྱལ་བའམ། །ཡི་དགས་དུད་འགྲོ་སྐྱེས་དེ་བཞིན། །བག་མེད་པ་དང་བག་ཡོད་དང་། །གང་དག་འདི་ཡིས་མི་འཁྲིད་མེད། །འདོད་པའི་ཁམས་སུ་སྐྱེས་པའམ། །གཟུགས་ཀྱི་ཁམས་ཀྱང་དེ་བཞིན་དེ། །གཟུགས་མེད་པར་ཡང་སྐྱེས་པའམ། །གང་དག་འདི་ཡིས་མི་འཁྱེར་མེད། །ལས་ཀྱི་ཞགས་པས་རྒ་བའི་ཆད། །ནད་ཀྱི་ལུས་སོ་སྟོབས་པོ་ཆེ། །སྲིན་པོ་ལྟ་བུའི་འཆི་བདག་འདིས། །སེམས་ཅན་བླངས་ནས་འགྲོ་བ་ཡིན། །དེ་ལྟར་འཇིགས་སུ་རུང་བ་ཡི། །འཆི་བདག་མཆོག་ཏུ་མི་བཟད་པ། །འདོད་པས་རྣམ་པར་རྨོངས་པའི་ལྷ། །ངུ་བར་འོས་ལ་དགའ་བར་བྱེད། །ཇི་ལྟ་ཇི་ལྟར་བསྟེན་བྱས་པ། །འདོད་པ་སྡུག་བསྔལ་རྒྱུ་རྣམས་ནི། །དེ་ལྟ་དེ་ལྟར་རྣམ་འཕེལ་བ། །མར་བླུགས་པ་ཡི་མེ་ཇི་བཞིན། །མི་དགེ་དེ་དག་སླུ་བྱེད་ཡིན། །བྱས་པ་ཆུད་གཟོན་སྡུག་བསྔལ་རྒྱུ། །དང་པོར་མངར་བར་འདོད་པ་ནི། །ཡོངས་སུ་སྨིན་ནས་མི་བཟད་པ། །འདོད་པས་དང་པོར་བདེ་ལེགས་དང་། །བར་དང་ཐ་མར་{{page:{number:1881,folio:88a,volume:71}}}བྱེད་པའང་མིན། །ཞི་ཡིད་རྗེས་སུ་ཐོབ་པར་མིན། །ཉམས་དང་ཞི་བའི་རྒྱུ་རྣམས་ནི། །དབང་པོ་དང་ནི་དབང་དོན་ལ། །རྨོངས་ནས་རྣམ་པ་ཐ་དད་པར། །བྱིས་པའི་ཡིད་འཕྲོག་འདོད་པ་འདིས། །དམྱལ་བར་འགྲོ་བར་བྱེད་པ་ཡིན། །གང་དང་ལྷན་ཅིག་བྱིས་པ་དགའ། །དེ་ཉིད་འདི་ནི་མི་བཟད་མཆོག །དགྲ་བོ་གྲོགས་པོའི་གཟུགས་ཀྱིས་ནི། །ཁྱད་པར་གྱིས་ནི་རབ་ཏུ་རྒྱུ། །དེ་ལྟར་དུས་བཟངས་དེས་བག་མེད་པ་བག་མེད་པར་སྤྱོད་པ་རྣམས་མངོན་པར་མཐོང་ནས་ཚིགས་སུ་བཅད་པ་བརྗོད་དོ། །དེ་ནས་ལྷ་དེ་དག་འདོད་པ་དེ་དག་གིས་རྣམ་པར་རྨོངས་པའི་ཕྱིར་ཕན་པར་འགྱུར་བ་གང་ཡིན་པ་དེ་བརྗོད་པ་ན་ཀུན་ཏུ་མི་རྟོགས་སོ། །དེ་ནས་སླར་ཉིད་ཀྱང་པད་མའི་རྫིང་བུ་དེ་ཉིད་ཀྱི་འགྲམ་དུ། རཱ་ཛ་ནི་ན་རྒྱུ་བའི་ལྷ་དེ་དག་རྣམས་ནགས་དང་ཉེ་བའི་ནགས་རྣམས་དང་། པད་མའི་རྫིང་བུ་དག་དང་འཁྲི་ཤིང་འཕྱར་བར་ལེགས་པར་ཀུན་ཏུ་གཡོགས་པའི་མཆོག་ཏུ་དྲི་ཞིམ་པའི་འཁྲི་ཤིང་གི་ཁང་པ་རྣམས་ལ་བུང་བ་བརྒྱ་སྟོང་དུ་མ་སྐད་སྙན་པ་རྣམས་འདོན་པས་རྣ་བར་སྙན་པ་རྣམས་ལ། ལྷ་དེ་དག་རྣམས་ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་དགའ་བར་བྱེད་ཅིང་རྩེ་བར་བྱེད་དེ། །རྔ་སྐད་ཡན་ལག་ལྔ་དང་ལྡན་པས་ཤིན་ཏུ་སྙན་པ་དང་བརྒྱུད་མར་དམའ་ཞིང་སྙན་པ་དང་། མཐོན་པོར་འཇམ་ཞིང་སྙན་པའི་སྒྲ་དང་ཡང་དག་པར་ལྡན་པར་དཔེ་མེད་པ་རྣམས་ཀྱིས་དགའ་བར་བྱེད་དོ། །གཞན་དག་ནི་ཁང་བུའི་སྟེང་ན་ཀུན་ཏུ་གནས་ཏེ་མཆོག་ཏུ་དགའ་བའི་པད་མའི་རྫིང་བུ་དེ་ཉིད་ལ་ཀུན་ཏུ་ལྟ་བར་བྱེད་དོ། །རཱ་ཛ་ནི་ན་རྒྱུ་བའི་ལྷ་དེ་དག་རང་གི་ལས་ལ་སྤྱོད་པས་རྗེས་སུ་འབྲང་བ་རྣམས་དང་བཅས་པས་ཉེ་འཁོར་ཀུན་ཏུ་ལྟ་བར་བྱེད་དོ། །དེ་ནས་ཀུན་ཏུ་ལྟ་བར་བྱེད་པ་དེ་དག་རྣམས་ལ་གཞན་ཡང་དུས་བཟངས་དེ་འདི་སྙམ་དུ་སེམས་ཏེ། ལྷ་དེ་དག་རྣམས་ཀྱི་ཡིད་ལ་ཅི་ཞིག་ཡོད་པར་གྱུར་ན། ངེས་པར་ཉམས་སུ་མྱོང་བར་འགྱུར་བའི་སྡུག་བསྔལ་འབྱུང་བར་འགྱུར་བ་རྣམས་གང་ཡིན་པ་གང་དག་གིས་གོ་བར་མི་འགྱུར་བ། ལྷ་རྣམས་འཆི་བའི་དུས་ན་འཇིགས་པ་ནི་ལྔ་ཡོད་དེ། ལྔ་པོ་རྣམས་གང་ཞེ་ན། {{page:{number:1882,folio:88b,volume:71}}}འདོད་པ་སྡུག་པ་འཐུན་པ་ཡིད་དུ་འོང་བའི་བུད་མེད་རྣམས་ཐམས་ཅད་དང་། ལྷའི་རིགས་ཀྱི་སྐལ་བ་འཐུན་པ་དེ་ཉིད་དུ་སླར་ཡང་ཀུན་ཏུ་མི་ཕྲད་པ་སྟེ། དེ་ལ་འདི་ནི་རྣམ་པར་འབྲལ་བས་བྱས་པའི་སྡུག་བསྔལ་ཆེན་པོ་དང་པོ་ཡིན་ནོ། །གཞན་ཡང་ལྷ་རྣམས་འཆི་འཕོ་བར་གྱུར་པའི་དུས་ན་སྡུག་བསྔལ་གཉིས་པ་འདི་ལྟ་སྟེ། འདོད་པ་སྡུག་པ་ཡིད་དུ་འོང་བའི་ལྷ་རྫས་ཀྱི་ཡུལ་རྣམས་དང་ཕྱི་ནས་ཡང་མི་ཕྲད་པ་ཞེས་བྱ་བ་འདི་ནི་ལྷ་རྣམས་འཆི་འཕོ་བའི་དུས་ན་སྡུག་བསྔལ་ཆེན་པོ་གཉིས་པ་ཡིན་ནོ། །གཞན་ཡང་ལྷ་རྣམས་ལ་སྡུག་བསྔལ་གསུམ་པ་ཡོད་དེ། ལྷ་གཞན་གང་དག་དང་རྩེ་བར་བྱེད་པ་ན་དེ་དག་གིས་འདིའི་མངོན་སུམ་དུ་གྱུར་པ་གང་གི་ཚེ། སྣུམ་ཟད་པའི་མར་མེ་འཆི་བ་བཞིན་དུ་མཐོང་བར་འགྱུར་རོ། །དེའི་ཚེ་དེ་ལ་སྡུག་བསྔལ་གང་དག་སྐྱེ་བར་འགྱུར་བ་དེ་དག་འདི་ལྟར་འབྱུང་བ་ཡིན་ཏེ། ངེས་པའི་ལས་ཀྱི་རླུང་གིས་བདག་ངེས་པར་བརླག་པར་འགྱུར་བ་ཡིན་ནོ་ཞེས་དེ་ལ་རྣམ་པར་འབྲལ་བར་བྱས་པའི་སྡུག་བསྔལ་སྐྱེ་བ་གང་ཡིན་པ་དེ་དམྱལ་བའི་སྡུག་བསྔལ་གྱིས་ཀྱང་ཆར་མི་བཟོད་དོ། །གཞན་ཡང་ལྷ་རྣམས་ཀྱི་སྡུག་བསྔལ་བཞི་པ་ཡོད་དེ། གང་གི་ཚེ་འཆི་འཕོ་བར་གྱུར་པ་དང་ཉེ་བར་གྱུར་པ་ན། འགྲོ་བ་གང་ནས་སྐྱེ་བར་འགྱུར་བ་དང་། གང་ལ་འདི་སྐྱེ་བ་འབྱུང་བར་འགྱུར་བ་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་འགྲོ་བ་དེ་དེས་ཇི་ལྟ་བ་བཞིན་དུ་མཐོང་བར་གྱུར་པ་ན། དེའི་ཚེ་འདི་འགྱོད་པར་གྱུར་པས་བྱས་པའི་མེར་འོས་པ་རྣམ་པ་དུ་མའི་སྡུག་བསྔལ་འབྱུང་བར་འགྱུར་རོ། །གཞན་ཡང་ལྷ་རྣམས་ལ་སྡུག་བསྔལ་ཆེན་པོ་ལྔ་པ་ཡོད་དེ། གང་དག་དགེ་བའི་བཤེས་གཉེན་དུ་གྱུར་པ་རྣམས་ཀྱིས་ཆོས་བསྟན་པར་གྱུར་པ་ན་དེ་ཡང་ཉན་པར་མི་བྱེད་པ་དང་། དམ་པའི་ཆོས་རྗེས་སུ་སྒྲུབ་པར་མི་བྱེད་པར་བག་མེད་པས་བག་མེད་པར་རྒྱུ་བ་ཡུལ་གྱིས་ཀུན་ནས་ཕྲོགས་པར་གྱུར་པའི་སེམས་ཀྱིས་ཏེ། འཆི་འཕོ་བར་འགྱུར་བའི་དུས་དེའི་ཚེ་དེ་ཡང་རྗེས་སུ་དྲན་ནས། ཧཱ་མི་བཟད་པའི་སྡུག་བསྔལ་ངས་ཅི་ཞིག་བྱས་ན། ཆོས་གང་ཡིན་པ་ནི་མ་མཉན་ནོ། །ཚུལ་ཁྲིམས་ལ་ཡང་རྗེས་སུ་མ་བསྒྲུབས་{{page:{number:1883,folio:89a,volume:71}}}པས་ཤེས་རབ་ཀྱང་གོམས་པར་མ་བྱས་པ་དེའི་སེམས་དང་པོ་ཁོ་ནར་རྣམ་པར་འགྱོད་པར་འགྱུར་བའི་མེས་སྲེག་པར་བྱེད་དོ། །རང་ལས་ཀྱི་ཞགས་པ་དེས་དབང་མེད་པར་ངེས་པར་བཅིངས་ནས་བག་མེད་པའི་དགྲས་བསླུས་པ་ཡིན་ཏེ། ལྷ་རྣམས་ལ་སྡུག་བསྔལ་ཆེན་པོ་ལྔ་པོ་འདི་རྣམས་ཡོད་དོ། །སྡུག་བསྔལ་དེ་དག་རྣམས་ལྷ་རྣམས་ཀྱིས་མི་ཤེས་ཏེ། བག་མེད་པའི་དགྲ་རྣམས་ཀྱིས་ཅོ་དྲིས་པའི་ཕྱིར་དང་། བསླུས་པའི་ཕྱིར་དང་རྣམ་པར་ཉམས་པར་བྱས་པའི་ཕྱིར་རོ། །དེ་ནས་དེ་ལྟར་རིག་ནས་ངང་པ་རྣམས་ཀྱི་མངའ་བདག་དེ་གཅིག་ཏུ་ངེས་པའི་བློ་དང་ལྷན་ཅིག་ཏུ་ངེས་པར་བློ་བཞག་པར་གྱུར་ནས་ཐབས་རྣམས་གང་ཡིན་པ་དཔྱོད་པར་བྱེད་དེ། གང་གིས་འདི་དག་ལེགས་པར་བྱེད་པར་འགྱུར་བའི་ཐབས་གང་དག་གིས་ལྷ་འདི་དག་རྣམས་ལ་བདག་གིས་ཆོས་བསྟན་པར་བྱ། དེ་ནས་དེ་ལྟར་དུས་རིང་བ་ན་རྟོགས་ནས་ངང་པ་རྣམས་ཀྱི་བདག་པོ་དེ་གཞན་ལ་ཕན་པ་ལ་རབ་ཏུ་ཞུགས་པས། སེམས་ཅན་དེ་དག་རྣམས་ལ་ཕན་པར་བྱ་བའི་དོན་དུ་ཚིགས་སུ་བཅད་པ་བརྗོད་པ། ཇི་ལྟར། རྟག་ཏུ་སྦྱིན་དང་ཚུལ་ཁྲིམས་ལྡན། །སེམས་ཅན་ཐམས་ཅད་ལ་རྗེས་བརྩེ། །ཀུན་ཏུ་བསམས་པ་ཐམས་ཅད་འགྲུབ། །དེ་ཕྱིར་ཚུལ་ཁྲིམས་མཆོག་ཡིན་ནོ། །བྱམས་དང་སྙིང་རྗེ་དང་ལྡན་ཞིང་། །འདོད་པ་ཟད་པའི་ལུས་ཅན་རྣམས། །གཞན་དག་རྗེས་སུ་འཛིན་ལྡན་པའི། །ལུས་འགྲུབ་པ་ནི་རྟག་ཏུ་གནས། །ཆོག་ཤེས་པ་དང་བག་ཡོད་པའི། །སེམས་ཅན་ཀུན་ལ་ཕན་པར་འདོད། །འདོད་ཆགས་ཞེ་སྡང་ལས་རྣམས་གྲོལ། །ལུས་འགྲུབ་པ་ནི་རྟག་ཏུ་གནས། །གྲོགས་དང་དགྲ་དང་བྲལ་བ་དང་། །ལུས་ཅན་རྣམས་ལ་སྙོམས་པའི་སེམས། །ངན་སོང་འགྲོ་བས་འཇིགས་པ་ཡི། །ལུས་འགྲུབ་པ་ནི་རྟག་ཏུ་གནས། །བསླུ་བ་མེད་དང་བརྟན་པ་དང་། །ཆོས་སྦྱིན་པ་ལ་དགའ་བ་དང་། །སེར་སྣ་ཕྲག་དོག་རྣམ་གྲོལ་བའི། །ལུས་འགྲུབ་པ་ནི་རྟག་ཏུ་གནས། །སྡོམ་ལ་གནས་དང་ཞི་བ་དང་། །བླ་མ་མཆོད་ལ་དགའ་བ་དང་། །དོན་དང་དོན་མིན་{{page:{number:1884,folio:89b,volume:71}}}ཐབས་བླག་ཤེས། །དོན་གྲུབ་པ་ནི་རྟག་ཏུ་གནས། །གཡོ་མེད་ཤིན་ཏུ་མཁས་པ་དང་། །རྟག་པར་ཡང་ནི་སྙན་པའི་ངག །མགོན་མེད་རྣམས་ལ་སྡོམ་བརྩོན་ལྡན། །དོན་གྲུབ་པ་ནི་རྟག་ཏུ་གནས། །ཡུལ་དུས་རྣམ་པར་ཤེས་པ་ཡི། །བསྒྲུབ་དང་སྒྲུབ་མིན་རྣམ་པར་ཤེས། །སྡིག་པའི་སྦྱང་ཐབས་ཤེས་ནུས་པའི། །ལུས་འགྲུབ་པ་ནི་རྟག་ཏུ་གནས། །དེ་ལྟར་ངང་པ་རྣམས་ཀྱི་མངའ་བདག་དེས་རིག་པར་གྱུར་ནས། ཇི་ལྟར་འདི་དག་རྣམས་ཆོས་བྱེད་དུ་འགྱུར་བ་དང་། ཆོས་སྟོན་པར་འགྱུར་བར་ཡང་བྱེད་དེ། གཞན་དག་རྗེས་སུ་འཛིན་པར་བྱེད་པ་ལ་སྦྱོར་བ་གང་ཡིན་པ་དེ་དག་རྣམས་ནི། ཀུན་ཏུ་བསམས་པ་རྣམས་ཐམས་ཅད་འགྲུབ་པར་དེས་རིག་པའི་ཕྱིར་རོ། །དེ་ནས་ལྷ་དེ་དག་རྣམས་བག་མེད་པ་བག་མེད་པར་རྒྱུ་བས་རྣམ་པར་རྒྱུ་བར་བྱེད་པ་ཡིན་ན། དེ་ལ་གང་གིས་འདི་དག་རྣམས་ཀྱི་བག་མེད་པ་དང་འབྲལ་བར་འགྱུར་བར་ཇི་ལྟར་བདག་གིས་དེ་དག་རྣམས་ལ་ཆོས་བསྟན་པར་བྱ། དེ་ནས་ཡེ་ཤེས་སྟོབས་པོ་ཆེས་ལེགས་པར་སྤྱད་པ་རྣམས་རིག་ཅིང་སྐྱེ་བ་གཞན་དྲན་པ་དང་དྲན་པར་གྱུར་ན། ཇི་ལྟར་སྔོན་བདག་མིར་གྱུར་ནས་འཛམ་བུའི་གླིང་དུ་སྐྱེས་པ་ན། བཅོམ་ལྡན་འདས་གསེར་ཐུབ་ཀྱི་སྤྱན་སྔར་ཆོས་ཐོས་པར་གྱུར་པ་དེའི་དུས་ནི་ཆུང་ངུ་ན་ཡང་ངེས་པར་འདི་ཡིན་ལ། བཅོམ་ལྡན་འདས་དེས་ནི་དུས་འདི་དག་མཁྱེན་ནས་བདག་ལ་ཆོས་བསྟན་པ་ཡིན་ཏེ། ཇི་ལྟར་ཚོང་དཔོན་གཙོ་བོའི་བུ་ཨུད་པ་ལ་སྦྱིན་ཞེས་བྱ་བ་འདི་ཤི་བར་གྱུར་ནས། འཐབ་བྲལ་བའི་ལྷ་རྣམས་ཀྱིས་རཱ་ཛ་ནི་ན་རྒྱུ་བར་ངང་པར་སྐྱེ་བ་གཞན་ལ་སྐྱེ་བར་འགྱུར་རོ། །དེས་བདག་གི་ཆོས་འདི་དག་རྣམས་བག་མེད་པས་བག་མེད་པར་རྣམ་པར་རྒྱུ་བར་བྱེད་པའི་ལྷ་དེ་དག་རྣམས་ལ་སྟོན་པར་བྱེད་དོ་ཞེས་བྱ་བ་ཆོས་དེའི་དུས་དེ་ནི་དེ་རིང་འདིར་བྱུང་བ་ཡིན་པས། ཅི་ནས་ཀྱང་བདག་གིས་ཆོས་དེ་དག་བསྟན་པར་བྱ་བ་ཡིན་ནོ། །ངང་པ་རྣམས་ཀྱི་མངའ་བདག་དེས་དེ་ལྟར་རིག་ནས། གཞན་ལ་ཕན་པ་ལ་རབ་ཏུ་ཞུགས་པ་སྙིང་རྗེ་དང་ལྡན་པར་གྱུར་ཅིང་། བྱམས་པ་དང་སྙིང་རྗེ་མང་པོས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིད་{{page:{number:1885,folio:90a,volume:71}}}ལ་བྱས་ནས། གང་ན་རྔ་སྐད་ཡན་ལག་ལྔ་དང་ལྡན་པས་ལྷ་དེ་དག་རྣམས་རྩེ་བར་བྱེད་པ་དེར་ཉེ་བར་འགྲོའོ། །ངང་པའི་ཚོགས་ཆེན་པོ་རྣམས་ཀྱིས་ཡོངས་སུ་བསྐོར་ནས་ཉེ་བར་ཕྱིན་པར་གྱུར་ནས་མཐོང་བ་ནི། ལྷ་དེ་དག་རྣམས་ཁ་ཅིག་ནི་ནགས་ཚལ་གྱི་གསེབ་ལ་རྩེ་བར་བྱེད་དོ། །ཁ་ཅིག་ནི་པད་མའི་རྫིང་བུ་རྣམས་ལའོ། །ཁ་ཅིག་ནི་འཁྲི་ཤིང་གི་ཁང་པ་རྣམས་སུའོ། །ཁ་ཅིག་ནི་ནམ་མཁའི་དཀྱིལ་ན་ཁང་བུ་ལ་ལེགས་པར་ཀུན་ཏུ་གནས་ནས་རྩེ་བར་བྱེད་དོ། །ཁ་ཅིག་ནི་ལྷན་ཅིག་སྤྱོད་པ་རྣམས་དང་བཅས་ནས་བདུད་རྩི་ཟ་བར་བྱེད་དོ། །དེ་ནས་དུས་བཟངས་འདི་སྙམ་དུ་སེམས་ཏེ། ཇི་ལྟར་བག་མེད་པས་བག་མེད་པར་རྒྱུ་བ་འདི་དག་རྣམས་ཉིད་ལ་ཆོས་བསྟན་པའི་དབང་དུ་བྱས་པའི་དུས་ནི་འདི་ཡིན་ཏེ། གང་ཐ་མར་གྱུར་ཡང་བདག་གིས་རྣམ་པ་ཇི་ལྟ་བུའི་དབྱངས་སྙན་པའི་དབྱངས་རྣམས་ཀྱིས་ཆོས་ཀྱི་ཚིགས་སུ་བཅད་པའི་དབྱངས་ཀྱིས་འདི་དག་ལ་བསྙད་པར་བྱ་སྟེ། བདག་གིས་དབྱངས་ཀྱི་གདངས་ཤིན་ཏུ་སྙན་པ་གང་ཡིན་པས་ལྷ་དེ་དག་རྣམས་ཀྱི་དང་ལྷ་མོ་དེ་དག་རྣམས་ཀྱི་སྙན་པ་དང་ལྡན་པའི་གླུ་དབྱངས་དེ་དག་ཐམས་ཅད་ཉེ་བར་བཅོམ་ནས། ངའི་དབྱངས་དེ་ལ་ཀུན་ཏུ་གནས་པ་ཁོ་ནས་ལྷ་དེ་དག་རྣམས་དབྱངས་ཀྱིས་ཀུན་ཏུ་ཕྲོགས་པས་རྣ་བའི་རྣམ་པར་ཤེས་པ་གཏད་ནས་ཉན་པར་འགྱུར་རོ། །གཞན་དུ་ན་འདོད་པའི་ལོངས་སྤྱོད་རྣམས་ཀྱིས་བག་མེད་པས་ཉན་པར་མི་འགྱུར་རོ། །དེ་ནས་དེ་དག་ལ་བློ་ཀུན་ནས་གནས་པར་བྱས་ནས། ངང་པའི་རྒྱལ་པོ་དེས་ཚངས་པའི་དབྱངས་དེ་ཡིད་ལ་བྱས་ཤིང་། སངས་རྒྱས་ཀྱི་ཡོན་ཏན་དེ་དག་རྣམས་ཀྱང་རྗེས་སུ་དྲན་པར་བྱས་ཏེ། བྱམས་པ་དང་སྙིང་རྗེའི་བློ་མང་དུ་བསྐྱེད་པར་གྱུར་ནས། རིན་པོ་ཆེ་བདུན་གྱིས་རྣམ་པར་བརྒྱན་པའི་རིའི་རྩེ་མོ་ལ་མངོན་པར་གནས་ཏེ། ངང་པ་དེ་དག་རྣམས་ཉིད་དང་ལྷན་ཅིག་ཏུ་དཔག་ཚད་བརྒྱ་སྟོང་ཕྲག་བཅུར་ཁྱབ་པར་གྱུར་པ་དང་། མཚུངས་པ་མེད་པའི་དབྱངས་སྙན་པ་རྣམས་ཀྱིས་ཚིགས་སུ་བཅད་པ་བཤད་པ། ཇི་ལྟར། གསོན་པ་རེ་བ་རྣམ་འཇིག་པའི། །འཆི་བ་ཇི་སྲིད་མ་བྱུང་བ། །ཕྱི་ནས་འགྱོད་པར་མི་འགྱུར་བར། །དེ་སྲིད་དུ་ནི་བསོད་{{page:{number:1886,folio:90b,volume:71}}}ནམས་ཀྱིས། །རྟག་ཏུ་བག་མེད་སྟེན་པ་གང་། །འདི་ནི་འཆི་བདག་གོ་འཕང་ཡིན། །བག་ཡོད་པ་ནི་ངེས་བསྟེན་པས། །འཆི་བ་མེད་པའི་གོ་འཕང་མཆོག །གང་དག་བག་མེད་པས་རྨོངས་པའི། །ལམ་འདི་ཤིས་པར་རབ་བརྗོད་མིན། །བག་ཡོད་པ་ལ་མཉམ་རྟེན་ནས། །མཁས་པ་མྱ་ངན་འདས་པར་འགྲོ། །གནས་དེ་དག་ནི་ཆུད་གཟོན་པའི། །བག་མེད་པ་ལ་དགའ་མ་བྱེད། །ཞི་མིན་གོ་འཕང་བླངས་ནས་ནི། །དམྱལ་བར་རྗེས་སུ་རྒྱུག་ལ་རེ། །རབ་ཞིག་རབ་ཏུ་ཆུད་ཟོས་གང་། །ལུས་ཅན་རབ་ཏུ་ཆུད་འཛར་འགྱུར། །དེ་དག་བག་མེད་སྐྱོན་ཡིན་པར། །དེ་བཞིན་གཤེགས་པ་གསུང་བར་མཛད། །དེ་ཕྱིར་ཐམས་ཅད་ཀྱིས་ཐམས་ཅད། །བརྩོན་པ་ཀུན་གྱིས་ཐམས་ཅད་ཀྱི། །བག་མེད་ཡོངས་སུ་སྤོང་བ་ཡི། །ལྷ་རྣམས་འདིར་ནི་ཞི་བར་བརྗོད། །དེ་ལྟར་ངང་པ་རྣམས་ཀྱི་མངའ་བདག་དེ་རིའི་རྩེ་མོ་དེ་ལ་ལྷག་པར་གནས་ནས་རྣམ་པ་དེ་ལྟ་བུའི་དབྱངས་ཀྱིས་རྗོད་པར་བྱེད་དོ། །དེ་ལྟ་བུར་སྙན་པ་དང་དེ་ལྟ་བུར་གསལ་བ་དང་དེ་ལྟ་བུར་ཡིད་འཕྲོག་པའི་དབྱངས་གང་གི་ཁྱད་པར་གྱིས་ནི་ལྷ་དེ་རྣམས་ཀྱི་གླུའི་དབྱངས་དེ་དག་གིས་ཐམས་ཅད་དུ་སྐྱོ་བ་སྐྱེ་བར་འགྱུར་རོ། །དེ་ནས་ལྷ་དེ་དག་རྣམས་ཐམས་ཅད་ཀྱང་སྒྲ་དེས་དྲངས་པར་གྱུར་ནས་གང་ན་རི་དེའི་རྩེ་མོ་ཡོད་པ་དེར་ཉེ་བར་འགྲོ་བར་བྱེད་དེ། མཆོག་ཏུ་སྙན་པ་ཤིན་ཏུ་རྒྱ་ཆེ་བར་གྱུར་པའི་རྣམ་པ་ཇི་ལྟ་བུའི་དབྱངས་དེ་ལྷ་རྣམས་ཀྱིས་ནམ་ཡང་སྔར་མ་ཐོས་པའི་བློ་ལྷ་དེ་དང་དེ་དག་རྣམས་ལ་སྐྱེ་སྟེ། ཇི་ལྟར་གླུའི་སྒྲ་འདི་དག་རྣམས་འདོད་པར་གྱུར་པས་དེ་དག་ཀུན་ཏུ་དྲངས་པ་ཡིན་གྱི་ཆོས་ལ་གུས་པ་ནི་མ་ཡིན་ནོ། །དེ་ནས་རིའི་རྩེ་མོ་དེ་ལ་འཁོད་ནས་མཐོང་བར་གྱུར་པ་ངང་པའི་རྒྱལ་པོ་དུས་བཟངས་དེས་ཚིགས་སུ་བཅད་པ་རྗོད་པར་བྱེད་པ་ནི་ཇི་ལྟར་སྔར་བཞིན་ནོ། །དེ་ནས་ལྷ་དེ་དག་དང་ལྷ་མོ་དེ་དག་རྣམས་ཐམས་ཅད་ཀྱང་སྙན་པ་དང་རྒྱ་ཆེ་བར་གྱུར་པ་མཆོག་གི་དབྱངས་དེས་བཀུག་པའི་ཕྱིར་ཐམས་ཅད་ཀྱིས་ཀྱང་དུས་བཟངས་དེ་ཡོངས་སུ་བསྐོར་ནས་གནས་ཏེ། རབ་ཏུ་དང་བ་རྩེ་གཅིག་པའི་ཡིད་ཀྱིས་དབྱངས་དེ་འབའ་ཞིག་ཉན་པར་བྱེད་དོ། །ཚིགས་སུ་བཅད་པ་{{page:{number:1887,folio:91a,volume:71}}}འདི་དག་རྣམས་ལས་སྙན་པར་གྱུར་པའི་ཚིག་རྣམས་ཉེ་བར་འཛིན་པར་བྱེད་དོ། །དེ་ནས་ལྷ་དེ་དག་རྣམས་ཀྱི་ཡིད་རྩེ་གཅིག་ཏུ་གྱུར་པ་ངང་པའི་རྒྱལ་པོ་དེས་རིག་ནས། དེ་མིར་གྱུར་པ་ན་ཇི་ལྟར་གཙོ་བོར་གྱུར་པའི་བུའི་མིང་ཡང་ཨུད་པ་ལ་སྦྱིན་དུ་གྱུར་ཅིང་། གྱུར་པ་ན་བཅོམ་ལྡན་འདས་གསེར་ཐུབ་ཀྱི་སྤྱན་སྔར་ཐོས་པའི་ཆོས་དེ་གང་ཡིན་པ་འདི་ལས་བརྩམས་ནས་སྙན་ཞིང་མཆོག་ཏུ་རྒྱ་ཆེ་བར་གྱུར་པའི་དབྱངས་དེ་ཉིད་ཀྱིས་ཡིད་རྩེ་གཅིག་ཏུ་གྱུར་པ་རྣམས་ཉིད་ལ་རང་དང་འདྲ་བར་སྟོན་པར་བྱེད་པ་ཡིན་ཏེ། དེ་ལྟར་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་བའི་ལྷ་དེ་དག་རྣམས་ལ། ཇི་ལྟར་བག་མེད་པས་བག་མེད་པར་རྣམ་པར་མི་རྒྱུ་བར་ལྷ་དག་གིས་གནས་པར་བྱ་བ་དང་། ཆོས་ཀྱང་བག་ཡོད་པས་ཉན་པར་བྱ་བ་དང་། སྐྱེས་བུ་དམ་པ་ཕན་པར་བྱེད་པ་རྣམས་ཀྱི་དྲུང་དུ་དམ་པའི་ཆོས་ཉན་པར་གྱུར་པ་ན། དམ་པའི་ཆོས་སྒྲོགས་པ་ལ་གུས་པ་དང་ལྡན་པའི་སྐྱེས་བུ་དམ་པ་རྣམས་ནི་མྱ་ངན་ལས་འདས་པའི་མཐར་ཐུག་པར་འགྱུར་རོ། །དགའ་བ་དང་ཡིད་བདེ་བ་མང་བར་འགྱུར་རོ། །ཟག་པ་རྣམས་ཟད་པར་འགྱུར་རོ། །འཇིག་རྟེན་གཉིས་པོ་འདི་དག་ཏུ་སྐྱེས་བུ་དམ་པས་ཚངས་པའི་བསོད་ནམས་སྐྱེད་པར་འགྱུར་རོ། །ཚུལ་བཞིན་དུ་གྱུར་པས་ཀྱང་འཛིན་པར་བྱེད་དོ། །ཟག་པ་དག་ཟད་པར་བྱེད་དོ། །དེ་ལ་གང་ཡང་དམ་པར་བྱས་ཏེ། ཆོས་སྟོན་པར་བྱེད་པ་དང་། གང་ཡང་དམ་པའི་ཆོས་ཏེ་ཉན་པར་བྱེད་པ་གང་གིས་དེ་ལ་དེ་དག་མ་དང་ཕ་གཉིས་དང་མཚུངས་པར་འགྱུར་བ་ཡིན་ན། གང་དག་འཁོར་བ་ནས་ངེས་པར་འབྱུང་བར་འགྱུར་བར་ཆོས་སྟོན་པར་བྱེད་པས་ཏེ། མཐར་ཐུག་པ་དང་དགེ་བའི་ཆོས་རྣམས་འཕེལ་བར་འགྱུར་བའི་ཆོས་སྟོན་པ་པོ་དེ་ནི་ཆོས་ཉེ་བར་འཕེལ་བ་དེ་ཡིས་མ་དང་ཕ་དང་མཚུངས་པར་འགྱུར་རོ། །དེ་ལ་དམ་པའི་ཆོས་སྟོན་པར་བྱེད་པ་ནི་ཆོས་སྟོན་པ་པོ་སྦྱིན་པ་པོ། ཆོས་ཀྱི་སྦྱིན་བདག་དུ་གྱུར་པ། ཉན་པ་པོ་རྣམས་ལ་ཆོས་སྒྲོགས་པས་ཉན་པར་བྱེད་དུ་འཇུག་པ་སྟེ་ཆོས་སྒྲོགས་པར་བྱེད་པ་པོ་ཡིན་ནོ། །དེ་ལ་ཆོས་བསྒྲགས་པ་ཉན་པ་རྣམས་ཀྱིས་ནི་རབ་ཏུ་བརྩོན་པ་དང་{{page:{number:1888,folio:91b,volume:71}}}ལྡན་པ་དང་། སེམས་དྲང་པོའི་རང་བཞིན་དུ་གྱུར་པ་དང་། དམ་པའི་ཆོས་ལ་གུས་པ་དང་ལྡན་པས་ཆོས་སྒྲོགས་པ་རྣམས་ལས་ཆོས་ཉན་པར་འདོད་པ་ནི་ཡོན་ཏན་སུམ་ཅུ་ཐམ་པ་དང་ཡང་དག་པར་ལྡན་ནོ། །སུམ་ཅུ་ཐམ་པ་པོ་གང་དག་རྣམས་དང་ལྡན་ཞེ་ན། ཆོས་སྒྲོགས་པ་པོ་ཆོས་སྨྲ་བ་པོ་གཅིག་ཏུ་ཆོས་ཀྱི་སྦྱིན་བདག་ཏུ་གྱུར་པ་མ་དང་ཕ་དང་མཚུངས་པ་འཁོར་བའི་རྒྱུ་མ་ཡིན་པའི་དྲུང་ནས་ནི། འདི་ལྟ་སྟེ། མ་ཐོས་པའི་ཆོས་རྣམས་ཐོས་པར་འགྱུར་བ་དང་། ཐོས་པ་རྣམས་སོ་སོར་རིག་པར་བྱེད་པ་དང་། སོ་སོར་རིག་པར་བྱས་པས་ཀྱང་རྣམ་པར་དཔྱོད་པར་བྱེད་པ་དང་། རྣམ་པར་དཔྱད་ནས་ཀྱང་རབ་ཏུ་སྒྲུབ་པར་བྱེད་པ་དང་། རབ་ཏུ་ཞུགས་པར་གྱུར་ནས་བདག་ཉིད་རབ་ཏུ་གནས་པར་བྱེད་དོ། །རབ་ཏུ་གནས་པར་གྱུར་ནས་གཞན་དག་རྣམས་ཀྱང་རབ་ཏུ་འགོད་པར་བྱེད་དོ། །དེ་དང་ལྷན་ཅིག་ཏུ་ཆོས་ཉན་པར་གྱུར་པ་ལས་རྣམ་པར་དཔྱོད་པར་བྱེད་དོ། །རྒུད་པར་གྱུར་པས་ཀྱང་ཀུན་ནས་རབ་ཏུ་གཡོ་བར་མི་འགྱུར་རོ། །དགེ་བའི་རྩ་བ་མ་བསྐྱེད་པ་རྣམས་ལ་སྐྱེད་པར་བྱེད་པ་དང་གོང་དུ་རྣམ་པར་སྨིན་པར་བྱེད་དོ། །ཡོངས་སུ་སྨིན་པ་རྣམས་ནི་ཐར་བར་བྱེད་དོ། །ལོག་པར་ལྟ་བ་ཅན་རྣམས་ཡང་དག་པའི་ལྟ་བ་ཅན་དུ་བྱེད་དོ། །སྐྱེས་པར་གྱུར་པའི་མི་དགེ་བའི་རྣམ་པར་རྟོག་པ་རྣམས་སོ་སོར་འཇོམས་པར་བྱེད་དོ། །དགེ་བའི་སེམས་ཀུན་ཏུ་སྐྱེས་པ་རྣམས་ལེགས་པར་འཕེལ་བར་བྱེད་དོ། །རྐྱེན་ཀྱིས་བྱུང་བའི་མི་དགེ་བ་རྣམས་ཡོངས་སུ་སྤོང་བར་བྱེད་དོ། །བག་དང་ལྡན་པར་འགྱུར་རོ། །སྐྱེས་བུ་དམ་པ་རྣམས་ལ་རྗེས་སུ་སྟེན་པར་བྱེད་དོ། །གཡོ་དང་སེར་སྣ་རྣམས་དང་བྲལ་བར་བྱེད་དོ། །མ་དང་ཕ་ལ་གུས་པ་དང་ལྡན་པར་འགྱུར་རོ། །ལས་དང་འབྲས་བུ་རྣམས་ཀུན་ཏུ་ཤེས་སོ། །འདིས་ནི་ཚེ་རིང་བ་འཕེལ་བར་བྱེད་པའི་ལས་རྣམས་ཡང་མངོན་པར་འཕེལ་བར་བྱེད་དོ། །འཇིག་རྟེན་པ་རྣམས་ཀྱིས་ཀྱང་བསྔགས་པར་འགྱུར་རོ། །ལྷ་རྣམས་ཀྱིས་ཀྱང་འདི་དག་མངོན་པར་སྲུང་བར་བྱེད་དོ། །འདིས་ཀུན་ཏུ་བསམས་པ་རྣམས་ཀྱང་ཕུན་སུམ་ཚོགས་པར་འགྱུར་རོ། །ཆོས་དང་ལྡན་པའི་ལོངས་སྤྱོད་དག་ཐོབ་པར་འགྱུར་རོ། །{{page:{number:1889,folio:92a,volume:71}}}ལེ་ལོ་མེད་པར་ཡང་འགྱུར་རོ། །བརྩོན་འགྲུས་བརྩམས་པ་དང་བྱས་པ་ཤེས་པར་ཡང་འགྱུར་རོ། །རྟག་པར་རྒྱུན་དུ་ཡང་འཆི་བ་རྗེས་སུ་དྲན་པ་སྒོམ་པར་བྱེད་དོ། །འཆི་བའི་དུས་ན་འགྱོད་པ་མེད་པར་ཡང་འགྱུར་རོ། །མཐར་ཡང་ཡོངས་སུ་མྱ་ངན་ལས་འདས་པར་འགྱུར་རོ། །དེ་ལྟ་བུའི་ཡོན་ཏན་སུམ་ཅུ་ཐམ་པ་ཡིན་ཏེ། ཆོས་དང་ལྡན་པའི་འཆད་པ་པོ་མ་དང་ཕ་དང་མཚུངས་པར་གྱུར་པའི་ཆོས་ཀྱི་སྦྱིན་བདག་ཆོས་སྒྲོགས་པ་པོའི་དྲུང་ནས་ཆོས་ཐོས་པ་ལས་ཡིན་ནོ། །དེ་ནི་མཐར་ཐུག་པ་དང་མཐའ་ཡས་པའི་ཕན་པ་བྱེད་པའི་ཕྱིར་ཕ་ཡིན་ཏེ། གང་གིས་རྙོག་པ་མེད་པ་དང་། ཡིད་རབ་ཏུ་རྣམ་པར་དང་བར་གྱུར་པ་དང་། ཕན་པ་བྱེད་པ་དང་། ངེས་པར་རྟོགས་པར་བྱེད་པས་ཀྱང་ཆོས་སྟོན་པར་བྱེད་པ་དེ་ནི། དོན་དེ་ལས་སངས་རྒྱས་དང་ཆོས་དང་དགེ་འདུན་གྱི་བྱ་བ་བྱེད་པ་ཡིན་ནོ། །འཁོར་བ་ལས་སྒྲོལ་བར་བྱེད་དོ། །འདི་ན་ཆོས་སྒྲོགས་པ་པོ་ཆོས་བརྗོད་པའི་དྲུང་ནས་གང་གི་ཚེ་ཆོས་ཉན་པར་བྱེད་པ་ན། དང་པོ་ཉིད་དུ་དེ་འཁོར་བ་ཐོག་མ་མེད་པའི་དུས་ནས་འཇུག་པ་ལས། གལ་ཏེ་ཤེད་ན་འགའ་ཞིག་ལས་ཆོས་ཐོས་པར་འགྱུར་ཏེ། དེ་ཆོས་སྒྲོགས་པ་དེའི་དྲུང་ནས་མ་ཐོས་པའི་ཆོས་རྣམས་ཐོས་པར་གྱུར་ནས་ངོ་མཚར་བ་སྐྱེ་བར་འགྱུར་རོ། །ཇི་ལྟར་སྐྱེས་པ་ནས་ལོང་བར་གྱུར་པའི་མིག་གི་ཉེས་པ་རྣམས་སྨན་པ་ཆེན་པོས་གང་གི་ཚེ་ཀུན་ནས་བསལ་བར་གྱུར་པ་ན། དེས་དུ་མ་སྣ་ཚོགས་པར་གྱུར་པའི་ས་གཞི་འདི་མཐོང་ནས་མཆོག་ཏུ་དགའ་ཞིང་རངས་པར་འགྱུར་རོ། །སྔ་ན་མེད་པ་དང་སྔར་མ་ཐོས་པ་རྣམ་པ་སྣ་ཚོགས་པའི་དགའ་བར་གྱུར་པའི་གཟུགས་མངོན་པར་མཐོང་བར་འགྱུར་རོ། །དེ་བཞིན་དུ་འདིའི་ཐོག་མ་མེད་པའི་དུས་ནས་རབ་ཏུ་ཞུགས་པ་རྣམས་ཀྱང་དམ་པའི་ཆོས་སྒྲོགས་པ་རྣམས་འཛིན་པའི་དོན་གྱིས་གང་གི་ཚེ་བྱང་ཆུབ་ཀྱི་ཡན་ལག་གི་ས་གཞི་སྣ་ཚོགས་པའི་དགེ་བའི་སྙིང་པོ་དགའ་བར་གྱུར་པ་སྔ་ན་མེད་པའི་མདོའི་དོན་རྣམས་རྗོད་པར་བྱེད་པས་གསལ་བར་གྱུར་པ་མཐོང་བར་འགྱུར་རོ། །དེའི་ཚེ་ཤིན་ཏུ་བར་ཡང་རབ་ཏུ་རངས་པར་འགྱུར་ཏེ། དམུས་ལོང་བཞིན་དུ་གཟུགས་རྣམས་{{page:{number:1890,folio:92b,volume:71}}}མངོན་པར་མཐོང་ནས་རབ་ཏུ་དགའ་བར་འགྱུར་རོ། །འདི་ནི་ཡོན་ཏན་དང་པོ་ཡིན་ནོ། །དམ་པའི་ཆོས་སྒྲོགས་པར་བྱེད་པ་རྣམས་ལས་དེས་ཐོས་ནས་ཆོས་དེ་དག་རྣམས་རབ་ཏུ་རིག་པར་འགྱུར་རོ། །དམ་པའི་ཆོས་ཉན་པར་བྱེད་པས་ཆོས་དེ་དག་ཐོས་པར་གྱུར་ནས་ཡིད་ཀྱིས་རབ་ཏུ་རྟོགས་པར་བྱེད་དོ། །བཤད་པ་དེའི་དོན་ཅི་ཞིག་ཡིན་པ་ཡང་གང་གི་ཚེ་བདག་ཉིད་ཀྱིས་ཀུན་ནས་མ་རིག་པ་ན་དེ་གཞན་དག་རྣམས་ལ་ཡོངས་སུ་འདྲི་བར་བྱེད་དོ། །བཤད་པ་དེ་དག་གི་དོན་ཅི་ཡིན་ཞེས་བྱ་བར་དེ་དག་དང་གཞན་དག་རྣམས་ཀྱི་དྲུང་ནས་ཀྱང་དེ་ཐོས་ནས་ཡིད་ཀྱིས་རབ་ཏུ་རིག་པར་བྱེད་དོ། །སེམས་པར་བྱེད་དོ། །སྒོམ་པར་བྱེད་དོ། །ལན་མང་དུ་བྱེད་དོ། །སྔ་མ་དང་ཕྱི་མའི་དོན་དག་དང་བཤད་པ་དེ་དག་སྦྱོར་བར་བྱེད་དོ། །ཡིད་ལ་བྱེད་དོ། །ཡིད་ལ་བྱས་ནས་ཀྱང་ཡང་དང་ཡང་དུ་དོན་རྣམས་ལ་ཀུན་ཏུ་ལྟ་བར་ཡང་བྱེད་དོ། །ཀུན་ཏུ་བལྟས་པས་ཀྱང་དགའ་བ་ཐོབ་པར་འགྱུར་རོ། །ཇི་ལྟ་ཇི་ལྟར་ཀུན་ཏུ་ལྟ་བར་བྱེད་པ་ན་ཡང་། དེ་ལྟ་དེ་ལྟར་དོན་ཟབ་མོ་རྣམས་ཀྱང་ཡིད་ཀྱིས་སོ་སོར་རྣམ་པར་ཕྱེད་པར་འགྱུར་རོ། །འདི་ནི་ཆོས་སྒྲོགས་པ་ལ་ཉན་པ་རྣམས་ཀྱིས་མ་ཐོས་པ་དག་ལེགས་པར་བཤད་པ་ཡིད་ལ་བྱས་པའི་ཡོན་ཏན་གཉིས་པ་ཡིན་ནོ། །གཞན་ཡང་ཡོན་ཏན་གསུམ་པ་ཡོད་པ་ནི། ཆོས་སྒྲོགས་པ་རྣམས་ཀྱང་སོ་སོར་རིག་པར་བྱས་ནས་རྣམ་པར་དཔྱོད་པར་བྱེད་དོ། །འདིའི་དོན་ནི་འདི་ཡིན་ནོ། །འདིའི་དོན་ནི་འདི་ཡིན་ཏེ། དགོངས་པ་འདི་དག་གིས་བཤད་པ་ཡིན་ནོ། །དེ་དག་གིས་སྤྱིའི་དོན་ནི་འདི་དག་ཏུ་རིགས་པ་ཡིན་ཏེ། གདུལ་བྱ་རྣམས་ཀྱི་དབང་གིས་དོན་འདི་བཅོམ་ལྡན་འདས་ཀྱིས་གསུངས་པ་ཡིན་ནོ། །དོན་དེ་དག་རྣམས་ཐོས་ནས་དཔྱོད་པར་བྱེད་དོ། །འདི་དག་དང་ལྷན་ཅིག་ཏུ་བཅས་ནས་གང་དག་གིས་སེམས་པར་བྱེད་པ་ཡིན་ནོ། །སྔ་ཕྱི་དེས་རྣམ་པར་སྤྱོད་པར་བྱེད་པ་ནི་གཅེས་པར་གྱུར་པ་ཡིན་ནོ། །མྱ་ངན་ལས་འདས་པའི་མཐར་ཐུག་པར་ཡང་བྱེད་དོ། །འདི་ནི་དམ་པའི་ཆོས་སྒྲོགས་པར་བྱེད་པ་ལ་ཉན་པའི་ཡོན་ཏན་གསུམ་པ་ཡིན་ནོ། །གཞན་ཡང་ཡོན་ཏན་བཞི་པ་ཡོད་པ་ནི། དམ་པའི་ཆོས་བསྒྲགས་པ་རྣམས་རྣམ་{{page:{number:1891,folio:93a,volume:71}}}པར་དཔྱོད་པར་གྱུར་པ་ན་བཤད་པ་དེའི་སྔ་མ་དང་ཕྱི་མའི་དོན་དེ་དག་རྣམས་ཕྱི་ནས་རིག་པར་གྱུར་ནས་སྒྲུབ་པར་བྱེད་དོ། །བསྒྲུབ་པ་ཞེས་བྱ་བ་ཡང་ཇི་ལྟར་བཤད་པ་དེའི་དོན་ཡིན་པ་ལས། ཇི་ལྟར་ལུས་དང་ངག་དང་ཡིད་ཀྱི་ལས་ཀྱིས་རབ་ཏུ་སྒྲུབ་པར་བྱེད་པ་ཡིན་ཏེ། དགེ་བ་རྣམ་པ་གསུམ་བྱེད་པ་ཡིན་ནོ། །སྒོམ་པར་བྱེད་དོ། །ལན་མང་དུ་བྱེད་དོ། །བཤད་པ་དེ་ལ་རབ་ཏུ་སྒྲུབ་པར་བྱེད་དོ། །བློ་རབ་ཏུ་དང་བར་གྱུར་པས་ཚིག་ནས་ཚིག་རྣམས་དང་དབང་སྐལ་ནས་དབང་སྐལ་རྣམས་དང་། འབྲེལ་བ་ནས་འབྲེལ་བ་རྣམས་སུ་རྣམ་པར་དཔྱོད་པར་བྱེད་དོ། །དེས་ཇི་ལྟ་ཇི་ལྟར་རྣམ་པར་དཔྱད་པར་འགྱུར་བ་དེ་ལྟ་དེ་ལྟར་དོན་ལས་མི་ཉུང་བར་འགྱུར་རོ། །དེས་སྔ་ན་མེད་པའི་དོན་རྣམས་རྙེད་པར་འགྱུར་བའི་ཕྱིར་ཉོན་མོངས་པ་རྣམས་ལ་འབད་པར་བྱེད་དོ། །དེ་ཀུན་ཏུ་སྦྱོར་བ་རྣམས་དང་རྗེས་སུ་འབྲེལ་བ་རྣམས་ལ་ཡང་འབད་པར་བྱེད་པ་དང་། ཡོན་ཏན་དུ་མ་རྣམས་དང་ཚུལ་ཁྲིམས་དང་ཤེས་རབ་དང་སྦྱིན་པ་ལ་དེ་ལྟ་དེ་ལྟར་རྗེས་སུ་སྒྲུབ་པར་ཡང་བྱེད་དོ། །གལ་ཏེ་ན་བསམ་པའི་ཁྱད་པར་གྱིས་དང་། སྦྱིན་པ་དང་ཚུལ་ཁྲིམས་དང་ཤེས་རབ་རྣམས་ལ་སྟེ། འདི་ནི་དམ་པའི་ཆོས་སྒྲོགས་པ་བསྟེན་ཅིང་བསྒོམས་ལ་ལན་མང་དུ་བྱས་པའི་ཡོན་ཏན་བཞི་པ་ཡིན་ནོ། །གཞན་ཡང་དམ་པའི་ཆོས་སྒྲོགས་པ་ལ་ལེགས་པར་ཉན་ཅིང་ལེགས་པར་རབ་ཏུ་ཞུགས་པར་གྱུར་པའི་ཡོན་ཏན་ལྔ་པ་ཡོད་དེ། ལས་རྣམ་པ་གསུམ་པོ་རྣམས་ཀྱིས་ཕྱི་ནས་བདག་ཉིད་ཤིན་ཏུ་བརྟན་པར་བྱེད་པ་ཡིན་ནོ། །ཆོས་འདུལ་བ་དེ་ལ་རབ་ཏུ་འགོད་པར་བྱེད་དོ། །ཇི་ལྟར་ཡང་དགེ་སྦྱོང་ངམ་བྲམ་ཟེའམ་ཁྱིམ་པ་རྣམས་ཀྱིས་ཀྱང་འདི་ལྟར་རྗོད་པར་བྱེད་དེ་ཇི་ལྟར་རིགས་ཀྱི་བུ་ཆེ་གེ་མོ་ཞིག་ཆོས་འདུལ་བ་ལ་ལེགས་པར་གནས་པར་གྱུར་ཏེ། དེ་ནི་ཇི་སྐད་བརྗོད་པ་དེ་ལྟར་བྱེད་པ་ཡིན་ནོ་བྱ་བའོ། །དེ་ལྟར་བདག་ཉིད་དང་གཞན་དག་ཀྱང་ཆོས་འདུལ་བ་དེ་ལ་རབ་ཏུ་གནས་པར་བྱེད་དོ། །དེས་ཇི་ལྟ་ཇི་ལྟར་རབ་ཏུ་འགོད་པར་བྱེད་པ་དེ་ལྟ་དེ་ལྟར་འཁོར་བའི་སྐྱེ་བ་བརྒྱ་སྟོང་ཕྲག་བྱེ་བ་ཁྲག་ཁྲིག་དང་། བསྐལ་པ་བརྒྱ་སྟོང་ཕྲག་བྱེ་བ་ནས་བྱེ་བ་རྣམས་འཇོམས་པར་བྱེད་དོ། །འཇིག་པར་{{page:{number:1892,folio:93b,volume:71}}}བྱེད་དོ། །སྐྱེ་བ་གཞན་གང་དག་བརྒྱ་སྟོང་རྣམས་སུ་དམྱལ་བ་དང་ཡི་དགས་རྣམས་སུ་སྐྱེ་བར་འགྱུར་བ་རྣམས་འགོག་པར་བྱེད་དོ། །འདི་ཡང་དམ་པའི་ཆོས་བསྒྲགས་པ་ཉན་ཅིང་བསྟེན་པ་ལ་བསྒོམས་ཤིང་རྣམ་པར་དཔྱད་པ་རྣམས་ཀྱི་ཡོན་ཏན་ཆེན་པོ་གཞན་ཡིན་ནོ། །ཆོས་ཉན་པར་བྱེད་པ་རྣམས་ལ་དམ་པའི་ཆོས་སྒྲོགས་པ་རྣམས་ནི་ཤིན་ཏུ་གཅེས་པར་གྱུར་པ་ཡིན་ནོ། །མྱ་ངན་ལས་འདས་པ་ཉེ་བར་སྟོན་པར་བྱེད་པའི་ཕྱིར་ན་དོན་གྱིས་ན་སངས་རྒྱས་ཡིན་ནོ། །གང་གིས་ཆོས་ཀྱི་དབང་དུ་བྱས་ནས་རབ་ཏུ་འགོད་པར་བྱེད་པའི་དམ་པའི་ཆོས་སྨྲ་བ་པོ་དེ་ལ་བླ་ལྷག་ཏུ་འཐུན་པར་འཛིན་པ་དང་གུས་པ་ཆེན་པོ་དང་རབ་ཏུ་དང་བར་གྱུར་པ་རྣམས་གཡོ་མེད་པས་སྟོན་པ་བཞིན་དུ་བྱའོ། །འདི་ནི་དམ་པའི་ཆོས་ཉན་པའི་ཡོན་ཏན་ལྔ་པ་ཡིན་ནོ། །གཞན་ཡང་དམ་པའི་ཆོས་སྒྲོགས་པའི་ཡོན་ཏན་དྲུག་པ་འདི་དག་ཀྱང་གང་ཞེ་ན། འདི་ལྟ་སྟེ། རང་རབ་ཏུ་གནས་པར་གྱུར་ནས་གཞན་ཡང་རབ་ཏུ་གནས་པར་བྱེད་ཅིང་། གཞན་དག་རྣམས་ཀྱང་རབ་ཏུ་དད་པར་བྱེད་དོ། །གང་དག་གི་སྐྱེ་བ་གཞན་བརྒྱ་སྟོང་དུ་དམྱལ་བ་དང་ཡི་དགས་སུ་སྐྱེས་པར་གྱུར་པའི་སྡུག་བསྔལ་དུ་མ་རྣམས་བཅོམ་ནས་སྣོད་དུ་བྱེད་དོ། །འཁོར་བ་ལས་སྐྱོ་བ་སྐྱེད་པར་བྱེད་དོ། །བདེ་ལེགས་ཡང་དག་པར་སྟོན་པར་བྱེད་དོ། །སྡུག་བསྔལ་དང་ཀུན་འབྱུང་བ་དང་འགོག་པ་དང་ལམ་རྣམས་ཀྱི་གཏམ་བྱེད་དོ། །དེ་གཉིས་ཀའི་རྒྱུད་ལས་བསོད་ནམས་རབ་ཏུ་འབྱུང་བར་བྱེད་དོ། །དེ་རང་གི་རྒྱུད་ལ་ཡང་སྟེ། དེ་ནི་བདག་གཞན་ལ་ཕན་པར་བྱེད་པ་ཡིན་པས་བསོད་ནམས་ཆེན་པོ་རབ་ཏུ་འབྱུང་བར་འགྱུར་རོ། །ཇི་ལྟ་ཇི་ལྟར་དམ་པའི་ཆོས་སྒྲོགས་པ་ཉན་པར་བྱེད་པ་དེ་ལྟ་དེ་ལྟར་ཤེས་རབ་མངོན་པར་འཕེལ་བར་འགྱུར་རོ། །དེ་ལྟ་དེ་ལྟར་ཉོན་མོངས་པ་རྣམས་ཟད་པར་བྱེད་དོ། །དེ་ཉོན་མོངས་པ་རྣམས་ཟད་པས་ཡོངས་སུ་མྱ་ངན་ལས་འདའ་བར་འགྱུར་རོ། །དམ་པའི་ཆོས་སྒྲོགས་པའི་ཡོན་ཏན་ནི་དེ་དག་རྣམས་ཡིན་ནོ། །གཞན་ཡང་དམ་པའི་ཆོས་སྒྲོགས་པ་བསྟེན་ཅིང་བསྒོམས་ལ་ལན་མང་དུ་བྱས་པའི་ཡོན་ཏན་བདུན་པ་ཡོད་དོ། །འདི་ཡང་ཞེ་ན། འདི་ལྟ་སྟེ། རྒུད་པས་{{page:{number:1893,folio:94a,volume:71}}}སེམས་ཞུམ་པར་མི་འགྱུར་རོ། །ལས་ཀྱི་འབྲས་བུ་རྣམ་པར་སྨིན་པ་རྣམས་ཐོས་ནས་རྒུད་པས་ཞུམ་པར་མི་འགྱུར་རོ། །བྱ་བ་མ་ཡིན་པ་རྣམས་མི་བྱེད་དོ། །བརྗོད་པར་བྱ་བ་མ་ཡིན་པ་རྣམས་རྗོད་པར་ཡང་མི་བྱེད་དོ། །བསམ་པར་བྱ་བ་མ་ཡིན་པའི་བསམ་ཁྲལ་རྣམས་སེམས་པར་མི་བྱེད་དོ། །འདིའི་སེམས་ཀྱི་དཔའ་རབ་ཏུ་ཉམས་པར་ཡང་མི་འགྱུར་རོ། །འདི་ནི་དམ་པའི་ཆོས་བསྒྲགས་པའི་ཡོན་ཏན་བདུན་པ་ཡིན་ནོ། །གཞན་ཡང་དམ་པའི་ཆོས་བསྒྲགས་པའི་ཡོན་ཏན་བརྒྱད་པ་ནི། ཡང་གཞན་དག་ལ་ཤེས་པའམ་ཐོས་པའམ་ཚུལ་ཁྲིམས་སམ་ཤེས་རབ་བམ་ལུང་གིས་ལྷག་པ་མཐོང་བར་གྱུར་ནས་ང་རྒྱལ་དང་ལྡན་པར་མི་བྱེད་པར་དེ་དག་དང་ལྷན་ཅིག་ཏུ་ཆོས་ཀྱི་མཚན་ཉིད་ལ་རྣམ་པར་དཔྱོད་པར་བྱེད་དོ། །བཤད་པ་དེ་དང་དེ་དག་གི་དོན་རྣམ་པར་འདྲེས་པར་འགྱུར་བ་རྣམས་ཀྱང་གསལ་བར་བྱེད་དོ། །འདི་ནི་དམ་པའི་ཆོས་བསྒྲགས་པའི་ཡོན་ཏན་བརྒྱད་པ་ཡིན་ནོ། །དགེ་བའི་རྩ་བ་མ་སྐྱེས་པ་རྣམས་སྐྱེད་པར་བྱེད་དེ། གང་གི་ཕྱིར་དམ་པའི་ཆོས་བསྒྲགས་པ་ཐོས་པར་གྱུར་ནས་དགེ་བའི་རྩ་བ་མ་བསྐྲུན་པ་རྣམས་སྐྲུན་པར་བྱེད་དོ། །དམ་པའི་ཆོས་སྒྲོགས་པ་རྣམས་འདོད་པས་དགེ་བའི་རྩ་བ་རྣམས་སྐྱེད་པར་བྱེད་པ་ནི་འདི་ལྟ་སྟེ། ཞིང་གི་རྣང་ལ་ས་བོན་ཀུན་ནས་སོ་སོར་བཏབ་པར་གྱུར་པས་མྱུ་གུ་རྣམས་རབ་ཏུ་སྐྱེ་བར་ནུས་པར་འགྱུར་རོ། །དེ་ཁོ་ན་བཞིན་དུ་བརྩོན་འགྲུས་དྲག་པ་རྣམས་ཀྱི་དགེ་བའི་རྩ་བ་ཡང་ཆོས་ཉན་པ་པོ་རྣམས་ཀྱིས་ཆོས་སྒྲོགས་པར་ཕྱིན་ཞིང་ཆོས་སྨྲ་བའི་དྲུང་ནས་དགེ་བའི་རྩ་བའི་ས་བོན་རྣམས་རྣ་བའི་བུ་ག་ནས་ཞུགས་ནས་ཡིད་ཀྱི་ཞིང་རྣང་ལ་ལེགས་པར་སྐྱེའོ། །ཆོས་ཀྱི་ས་བོན་རྣ་བའི་ཞིང་རྣང་ལ་རྗེས་སུ་ཞུགས་པ་དེ་དུས་གཞན་དུ་འབྲས་བུ་རྣམ་པར་རྒྱས་པར་གྱུར་པས་དམྱལ་བ་དང་ཡི་དགས་དང་དུད་འགྲོའི་འགྲོ་བའི་སྡུག་བསྔལ་གྱི་མུ་གེའི་འཇིགས་པ་རྣམས་ལས་ཡོངས་སུ་སྐྱོབ་པར་བྱེད་དོ། །དེའི་ཕྱིར་དེ་དག་རྣམས་ལས་ཡོངས་སུ་བསྐྱབ་པར་བྱས་ཤིང་སྡུག་བསྔལ་དེ་དག་རྣམས་ཐམས་ཅད་ཀྱང་རབ་ཏུ་གཞོམ་པར་བྱས་ལ། ངམ་གྲོག་རྣམས་ཐམས་ཅད་ཀྱང་བཅད་ཅིང་འཇིགས་པ་རྣམས་ཐམས་ཅད་ལས་{{page:{number:1894,folio:94b,volume:71}}}གྲོལ་བར་བྱས་ནས། ཞི་བའི་གོ་འཕང་བླ་ན་མེད་པར་གྱུར་པའི་བར་དུ་འཇུག་པར་བྱེད་དོ། །དེ་ནས་ནི་མྱ་ངན་ལས་འདས་པར་ཞུགས་པར་འགྱུར་བ་ཡིན་ནོ། །དམ་པའི་ཆོས་སྒྲོགས་པར་བྱེད་པ་དེ་ནི་དོན་དེ་དག་གི་ཕྱིར་ན་སངས་རྒྱས་ཀྱི་མཛད་པ་བྱས་པ་ཡིན་ནོ། །དེའི་ཕྱིར་དམ་པའི་ཆོས་སྒྲོགས་པར་བྱེད་པ་དེའི་ཡོན་ཏན་གཞན་འདི་དག་ཡིན་ཏེ། གང་དམ་པའི་ཆོས་རྟག་ཏུ་སྒྲོགས་པ་ལ་འགྲོ་བ་དང་བསྙེན་བཀུར་བྱེད་པ་དང་སྒྲུབ་པར་བྱེད་པ་དེ་དག་རྣམས་ནི་སྐྱབས་ཡིན་ཞིང་འཁོར་བ་ལས་ངེས་པར་འབྱུང་བར་བྱེད་པའི་སྒོ་ཡིན་ནོ། །དམ་པའི་ཆོས་སྒྲོགས་པར་བྱེད་པ་རྣམས་ལ་ནི་ཡོན་ཏན་གཞན་དག་ཀྱང་ཡོད་དོ། །འདི་དག་ཀྱང་གང་ཞེ་ན། འདི་ལྟ་སྟེ་གོང་དུ་སྐྱོང་བར་བྱེད་པའོ། །དགེ་བའི་རྩ་བ་རྣམས་རྒྱ་ཆེན་པོར་གོང་དུ་ཡོངས་སུ་སྨིན་པར་བྱེད་དོ། །གང་འགའ་ཞིག་ཆོས་སྒྲོགས་པ་ལ་རྟག་ཏུ་ཉན་དུ་འགྲོ་བར་བྱེད་པའི་བརྩོན་འགྲུས་དྲག་པོ་དང་ལྡན་པ་དེའི་དགེ་བའི་རྩ་བ་རྣམས་ནི་ཕྱི་ནས་ཡོངས་སུ་སྨིན་པར་འགྱུར་རོ། །དཔེར་ན་ཞིང་གི་རྣང་ལ་ས་བོན་རབ་ཏུ་བཏབ་པར་གྱུར་པ་ལས་དུས་ཕྱིས་ཉི་མའི་འོད་ཟེར་གྱིས་དང་དུས་ཀྱི་འགྱུར་བ་ལས་ཡོངས་སུ་སྨིན་པར་འགྲོའོ། །དེ་བཞིན་དུ་ཕྱི་ནས་དགེ་བའི་རྩ་བ་རྣམས་ཤེས་རབ་ཀྱི་ཉི་མས་ཡོངས་སུ་སྨིན་པར་བྱེད་དོ། །དེའི་ཕྱིར་རྟག་པར་རྒྱུན་མི་འཆད་པར་དམ་པའི་ཆོས་བསྒྲགས་པར་འགྱུར་རོ། །མཉན་པར་ཡང་བྱའོ། །དམ་པའི་ཆོས་སྒྲོགས་པ་ལ་ཡོན་ཏན་གཞན་ཡང་ཡོད་དོ། །འདི་ཡང་གང་དག་ཞེ་ན། འདི་ལྟ་སྟེ། ཡོངས་སུ་སྨིན་པ་ངེས་པར་གྲོལ་བར་བྱེད་དོ། །གང་གི་ཚེ་སེམས་ལ་དགེ་བའི་རྩ་བ་རྣམས་ཡོངས་སུ་སྨིན་པར་གྱུར་པ་དེའི་ཚེ། འདི་ཁོ་ན་ལ་རྟག་ཏུ་འགྲོ་བ་དང་འཛིན་པ་དང་རྣམ་པར་དཔྱོད་པ་དང་སྒྲུབ་པར་བྱེད་པའི་རྒྱུས་སེམས་ཀྱི་རྒྱུད་དེ་ཡོངས་སུ་སྦྱང་བ་བྱས་པའི་ཕྱིར་ཉོན་མོངས་པ་རྣམས་འཇོམས་པར་བྱེད་དོ། །ཉོན་མོངས་པ་རྣམས་ཟད་པས་ཡོངས་སུ་འགྲོལ་བར་འགྱུར་རོ། །ངེས་པར་རྣམ་པར་གྲོལ་བ་རྣམས་ནི་ཆགས་པ་མེད་པར་འགྱུར་བས། དེ་འདི་སྙམ་དུ་སེམས་ཏེ་བདག་གི་སྐྱེ་བ་རྣམས་ནི་ཟད་དོ། །ཚངས་པར་སྤྱོད་པ་ནི་སྤྱད་དོ། །བྱ་བ་རྣམས་ནི་བྱས་སོ། །{{page:{number:1895,folio:95a,volume:71}}}བདག་གི་སྲིད་པ་གཞན་རྣམས་ནི་རབ་ཏུ་མི་ཤེས་སོ། །དེ་ལ་ཡོན་ཏན་དེ་དག་རྣམས་ཐམས་ཅད་ཀྱང་དམ་པའི་ཆོས་བསྒྲགས་པ་ལས་ཡིན་ནོ། །དེའི་ཕྱིར་ན་རྒྱུན་མི་འཆད་པར་ཆོས་མཉན་པར་བྱའོ། །ཡང་ཐབས་གཞན་གྱིས་ངེས་པར་གྲོལ་བར་བྱེད་པའི་རྒྱུའི་ཡོན་ཏན་གཞན་ཡོད་དོ། །འདི་དག་ཀྱང་གང་ཞེ་ན། འདི་ལྟ་སྟེ། ལོག་པའི་ལྟ་བ་ཅན་རྣམས་ཡང་དག་པའི་ལྟ་བ་ཅན་དུ་བྱེད་དོ། །གང་ཡང་ཐོག་མ་མེད་པའི་དུས་ནས་འཁོར་བའི་བྱ་བ་ངན་པ་རྣམས་ཀྱིས་ཕྱིན་ཅི་ལོག་ལ་རབ་ཏུ་ཞུགས་པའི་འགྲོ་བ་རྣམས་ཐོས་པ་ངན་པ་རྣམས་ལ་ཀུན་ཏུ་འཇུག་པར་འགྱུར་བ་ཡིན་ནོ། །ཐོས་པ་ངན་པས་ཀྱང་དམྱལ་བ་དང་ཡི་དགས་དང་དུད་འགྲོའི་འགྲོ་བ་རྣམས་སུ་སྐྱེ་བར་འགྱུར་བ་ཡིན་ནོ། །གང་གི་ཚེ་དམ་པའི་ཆོས་ཉན་པར་བྱེད་པ་དང་། དམ་པའི་ཆོས་སྒྲོགས་པ་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པ་ན། དེའི་ཚེ་ལོག་པར་ལྟ་བ་དེ་དག་སྟེན་ཅིང་སྒོམ་ལ་ལན་གྲངས་མང་དུ་བྱེད་པར་ཡང་མི་འགྱུར་རོ། །དེའི་ཚེ་འདི་ལ་བདེ་བ་རྣམས་ཀྱི་མཆོག་ཏུ་གྱུར་པ་དང་། སླུ་བ་མེད་པའི་ཡང་དག་པའི་ཡེ་ཤེས་འཆར་བར་འགྱུར་རོ། །དེའི་ཕྱིར་ན་དམ་པའི་ཆོས་བསྟེན་ཅིང་བསྒོམས་ལ་ལན་མང་དུ་བྱས་པར་གྱུར་པའི་ཡོན་ཏན་གཞན་ཡང་འདི་དག་ཡོད་དོ། །འདི་ཡང་གཞན་གང་དག་ཞེ་ན། འདི་ལྟ་སྟེ། སྐྱེས་པར་གྱུར་པའི་མི་དགེ་བའི་རྩ་བའི་རྣམ་པར་རྟོག་པ་རྣམས་སོ་སོར་འཇོམས་པར་བྱེད་དོ། །ཡང་དམ་པའི་ཆོས་བསྒྲགས་པ་བསྟེན་ཅིང་བསྒོམས་ལ་ལན་མང་དུ་བྱས་པའི་ཡོན་ཏན་འདི་དག་ནི་གཞན་ཡིན་ནོ། །འདི་ཡང་གང་ཞེ་ན། འདི་ལྟ་སྟེ། མི་དགེ་བའི་རྣམ་པར་རྟོག་པ་ཉུང་ངུ་ཙམ་ཞིག་ཡིད་ལ་སྐྱེས་པར་གྱུར་ཀྱང་། དེའི་ཚེ་མི་དགེ་བ་གཉེན་པོས་ངེས་པར་འཇོམས་པར་བྱེད་པ་ལ་འདི་ལྟ་སྟེ། གང་གི་ཚེ་འདོད་ཆགས་ཀྱི་རྣམ་པར་རྟོག་པ་སྐྱེས་པར་གྱུར་ན་ནི། དེའི་ཚེ་མི་སྡུག་པའི་གཉེན་པོས་ངེས་པར་འཇོམས་པར་བྱེད་དོ། །གང་གི་ཚེ་ཞེ་སྡང་གི་རྣམ་པར་རྟོག་པ་སྐྱེས་པར་གྱུར་པ་ན། དེའི་ཚེ་བྱམས་པའི་གཉེན་པོས་འཇོམས་པར་བྱེད་དོ། །གལ་ཏེ་གཏི་མུག་གི་རྣམ་པར་རྟོག་པ་སྐྱེས་པར་གྱུར་ན་ནི། དེའི་ཚེ་རྟེན་ཅིང་{{page:{number:1896,folio:95b,volume:71}}}འབྲེལ་པར་འབྱུང་བའི་གཉེན་པོས་འཇོམས་པར་བྱེད་དོ། །དེ་ལ་གཉེན་པོ་དེ་དག་རྣམས་ནི་དམ་པའི་ཆོས་སྒྲོགས་པ་ལ་ཉན་པ་ལས་ཡིན་ནོ། །དེ་ལ་མ་ཐོས་པ་རྣམས་ཀྱིས་ནི་རེ་ཞིག་མི་དགེ་བའི་རྩ་བ་གསུམ་པོ་རྣམས་ཀྱི་རྣམ་པར་རྟོག་པ་ཡང་རྣམ་པར་འཇོམས་པར་བྱེད་པ་མ་ཡིན་ནོ། །གང་དག་ཕྲ་བར་གྱུར་པ་ཉེ་བའི་ཉོན་མོངས་པ་གཞན་དེ་དག་རྣམས་ཀྱི་སོ་སོར་འཇོམས་པར་འབྱུང་བར་མི་འགྱུར་བ་ལ་ལྟ་སྨོས་སུ་ཅི་ཞིག་ཡོད་ནས། དེའི་ཕྱིར་དམ་པའི་ཆོས་སྒྲོགས་པའི་ཡོན་ཏན་འདི་ཡང་གཞན་ཡིན་ནོ། །དམ་པའི་ཆོས་ཀྱིས་ཀྱང་མི་དགེ་བའི་རྣམ་པར་རྟོག་པ་རྣམས་སོ་སོར་འཇོམས་པར་བྱེད་དོ། །གང་གི་ཚེ་ཉི་མས་མུན་པ་རྣམས་འཇོམས་པར་བྱེད་པ་ཡིན་ལ། དེ་བཞིན་དུ་ཤེས་རབ་ཀྱིས་ཀྱང་ཉོན་མོངས་པའི་མུན་པ་རྣམས་ཐམས་ཅད་འཇོམས་པར་བྱེད་པ་ཡིན་ཏེ། དམ་པའི་ཆོས་ཀྱི་ཕྱོགས་ནི་སྟོབས་དང་ལྡན་པ་ཡིན་ལ། ཉོན་མོངས་པའི་ཕྱོགས་ནི་སྟོབས་ཞན་པ་ཡིན་པའི་ཕྱིར་རོ། །དེ་ཡང་དམ་པའི་ཆོས་སྒྲོགས་པ་མ་གཏོགས་པའི་གཞན་རྣམས་ཀྱིས་ནི་གཞོམ་པར་མི་ནུས་སོ། །འདི་ནི་དམ་པའི་ཆོས་སྒྲོགས་པའི་ཡོན་ཏན་གཞན་ཡིན་ནོ། །དམ་པའི་ཆོས་སྒྲོགས་པ་ལ་ཡོན་ཏན་གཞན་ཡང་ཡོད་དོ། །འདི་ཡང་གང་ཞེ་ན། འདི་ལྟ་སྟེ། དགེ་བའི་སེམས་སྐྱེས་པ་རྣམས་འཕེལ་བར་བྱེད་པའོ། །འདི་ནི་དམ་པའི་ཆོས་སྒྲོགས་པའི་ཡོན་ཏན་གཞན་ཡིན་ཏེ། མི་དགེ་བ་རྣམས་རབ་ཏུ་འཇོམས་པར་བྱེད་པ་འབའ་ཞིག་ནི་མ་ཡིན་གྱི། དགེ་བའི་རྣམ་པར་རྟོག་པ་སྐྱེས་པ་རྣམས་འཕེལ་བར་བྱེད་དོ། །གང་གི་ཚེ་འདི་ལ་དགེ་བའི་རྣམ་པར་རྟོག་པ་རྣམས་སྐྱེས་པར་གྱུར་པ་དེའི་ཚེ་འཕེལ་བར་བྱེད་པ་ནི་འདི་ལྟར་ཤེས་རབ་ཀྱིས་ཡིན་ནོ། །དཔེར་ན་མེ་ཆུང་ངུ་ཙམ་ཞིག་སྐྱེས་པར་གྱུར་པ་ལ། གང་གི་ཚེ་རྩྭ་དང་ཤིང་བུ་ལ་སོགས་པ་རྣམས་དང་རླུང་དང་བཅས་པར་གྱུར་ཅིང་ལྷན་ཅིག་ཏུ་འདུས་ཤིང་ཚོགས་པར་གྱུར་པ་དེའི་ཚེ་འཕེལ་བར་འགྱུར་རོ། །དེ་བཞིན་དུ་དགེ་བའི་རྩ་བ་ཆུང་ངུ་སྐྱེས་པར་གྱུར་པ་ཡང་ཤེས་རབ་ཀྱིས་ཀུན་ཏུ་འཕེལ་བར་བྱེད་དེ། དམ་པའི་ཆོས་བསྒྲགས་པ་རྣམས་ལས་གང་དག་ཐོས་པའི་དོན་དང་ལྡན་པར་གྱུར་པའི་དགེ་བའི་སེམས་བསྐྱེད་པ་{{page:{number:1897,folio:96a,volume:71}}}གཅིག་ཀྱང་བསྐལ་པ་བརྒྱ་སྟོང་དུ་མ་རྣམས་སུ་ཡང་ཆུད་ཟ་བར་མི་འགྱུར་རོ། །མི་སྐྱེ་བར་བྱ་བའི་དོན་ཡང་བྱེད་དོ། །དེའི་ཕྱིར་ཡོན་ཏན་དེ་དག་གོ་བར་གྱིས་ལ་རབ་ཏུ་བརྩོན་པས་ཀྱང་ཆོས་ཉན་པར་བྱའོ། །ཆོས་ལས་སྐྱོབ་པར་བྱེད་པ་གཞན་ནི་མེད་དོ། །ཆོས་ཐོས་པ་ལས་སྦྱིན་པ་བཏང་བར་གྱུར་པས་སྦྱིན་བདག་ཏུ་འགྱུར་བ་ཡིན་ནོ། །ཆོས་རྣམས་ཐོས་ནས་ཆོས་བསྲུངས་པ་ལས་མཁས་པར་འགྱུར་བ་ཡིན་ནོ། །ཆོས་ཐོས་ནས་ཤེས་རབ་དང་ལྡན་པར་འགྱུར་རོ། །དེའི་ཕྱིར་ཡོན་ཏན་དེ་དག་རྣམས་ཐོས་ཤིང་ལེགས་པར་མཐོང་བར་གྱུར་ནས་འཁོར་བ་ཐམས་ཅད་ལས་ངེས་པར་འབྱུང་བའི་རྒྱུར་གྱུར་པའི་ཆོས་ལ་རབ་ཏུ་བརྩོན་པས་ཀྱང་ཇི་སྲིད་འཚོའི་བར་དུ་རབ་ཏུ་བརྩོན་པས་མཉན་པར་བྱའོ། །དེ་དག་ནི་སྐྱོབ་པ་རྣམས་ཀྱི་མཆོག་ཡིན་ཞིང་། དམ་པའི་ཆོས་སྒྲོགས་པ་གང་ཡིན་པས་ནི་སྲིད་པའི་སྡུག་བསྔལ་རྣམས་ལས་ངེས་པར་འབྱུང་བར་བྱེད་པའི་ཕྱིར་དེ་དག་ནི་མཆོག་ཏུ་གྱུར་པ་ཡིན་ནོ། །ཡང་དམ་པའི་ཆོས་སྒྲོགས་པ་ལ་ནི་ཡོན་ཏན་གཞན་ཡོད་དོ་འདི་ཡང་གང་ཞེ་ན་འདི་ལྟ་སྟེ། མི་དགེ་བ་རྣམས་ཡོངས་སུ་སྤོང་བའོ། །རྐྱེན་གྱི་མི་དགེ་བ་རྣམས་འོངས་པར་གྱུར་ན་ཡོངས་སུ་སྤོང་བར་བྱེད་དོ། །གང་གི་ཚེ་མི་དགེ་བའི་རྐྱེན་གྱིས་སྐྱེས་པར་གྱུར་པ་ན། དེའི་ཚེ་ངན་སོང་གི་འཇིགས་པ་རྣམས་ཀུན་ནས་མཐོང་བར་གྱུར་ནས་ཡོངས་སུ་འདོར་བར་བྱེད་དོ། །ཡོངས་སུ་སྤྱོད་པར་བྱེད་པ་པོ་འཁོར་བའི་འཇིགས་པ་རྣམས་ཀྱིས་འཇིགས་པར་གྱུར་པ་དེ་ཁོ་ན་ཉིད་ཡོངས་སུ་རྟོག་པ་པོས་རྐྱེན་གྱིས་མི་དགེ་བ་སྐྱེས་པ་རྣམས་ཀྱང་ཡོངས་སུ་སྤོང་བར་བྱེད་དོ། །དེ་ལ་འཇུག་པར་མི་བྱེད་དོ། །དེ་མི་སྐྱེད་པར་བྱ་བའི་དོན་དུ་དེ་དག་ལ་ཚུལ་ཁྲིམས་དང་ལྡན་པ་དང་ཤེས་རབ་དང་ལྡན་པར་འགྱུར་རོ། །གང་གི་ཚེ་རྙེད་པ་དང་བཀུར་སྟི་ལ་དད་པ་ཆེ་བར་གྱུར་པ་ན། དེ་སྦྱིན་པས་རབ་ཏུ་འཇོམས་པར་བྱེད་དོ། །སེར་སྣའི་དྲི་མ་རྣམས་ནི་འདོད་པ་མེད་པས་རབ་ཏུ་འཇོམས་སོ། །ཀུན་ཏུ་མི་ཤེས་པ་ནི་ཤེས་རབ་ཀྱིས་སོ། །རྣམ་པར་རྟོག་པ་རྣམས་ནི་ཡང་དག་པ་ཇི་ལྟ་བའི་དོན་མཐོང་བས་སོ། །མུ་སྟེགས་པའི་ངག་རྣམས་ནི་རིགས་པ་དང་ལྡན་པའི་ངག་གིས་སོ། །ཡང་དག་པ་མ་ཡིན་པའི་རྣམ་པར་{{page:{number:1898,folio:96b,volume:71}}}རྟོག་པ་རྣམས་ནི་ཡང་དག་པའི་རྣམ་པར་རྟོག་པས་སོ། །བདེ་བའི་རྣམ་པར་རྟོག་པ་རྣམས་ནི་སྡུག་བསྔལ་གྱི་རྣམ་པར་རྟོག་པས་སོ། །སྟོང་པ་མ་ཡིན་པའི་རྣམ་པར་རྟོག་པ་རྣམས་ནི་སྟོང་པའི་རྣམ་པར་རྟོག་པས་སོ། །བདག་གི་རྣམ་པར་རྟོག་པ་རྣམས་ནི་བདག་མེད་པའི་རྣམ་པར་རྟོག་པས་སོ། །དེ་ལྟར་ཡང་དག་པར་གྱུར་པའི་གཉེན་པོར་གྱུར་པ་རྣམས་ཀྱི་གཉེན་པོའི་རྣམ་པར་རྟོག་པར་འགྱུར་བ་དེ་རྣམས་ཀྱིས་ཡོངས་སུ་སྤོང་བར་བྱེད་དོ། །རྐྱེན་ལས་བྱུང་བའི་ཡང་ཤིན་ཏུ་ཕྲ་བའམ་རགས་པའམ་བར་མ་ཡང་ཡོངས་སུ་སྤོང་བར་བྱེད་དོ། །དེ་ཐམས་ཅད་ལ་གནས་སྐབས་ཐམས་ཅད་དུ་མི་དགེ་བའི་རྐྱེན་རྣམས་དམ་པའི་ཆོས་ཐོས་ནས་སྤོང་བར་བྱེད་ཀྱི་མ་ཐོས་པར་ནི་མ་ཡིན་ནོ། །དམ་པའི་ཆོས་བསྒྲགས་པ་ནི་བདེ་ལེགས་རྣམས་ཐམས་ཅད་ཀྱི་གཞིར་གྱུར་པ་ལྟ་བུ་ཡིན་ནོ། །ཡང་དམ་པའི་ཆོས་བསྒྲགས་པ་ལ་ཡོན་ཏན་གཞན་ཡོད་དོ། །འདི་ཡང་གང་ཞེ་ན་འདི་ལྟ་སྟེ། བག་ཡོད་པར་གྱུར་པའོ། །གང་གི་ཚེ་རྣམ་པར་རྟོག་པ་རྣམས་ཡོངས་སུ་སྤོང་བར་བྱེད་པ་དེའི་ཚེ་བག་ཡོད་པར་འགྱུར་རོ། །དེས་ནི་བདེ་ལེགས་རྣམས་ཐམས་ཅད་འཐོབ་པར་འགྱུར་རོ། །བག་མེད་པ་དེ་ཡང་གང་གིས་མེད་པར་འགྱུར་བ་ཡིན་ན། དམ་པའི་ཆོས་བསྒྲགས་པ་འབའ་ཞིག་གིས་ཡིན་ཏེ། གང་གི་ཕྱིར་བག་མེད་པའི་སྐྱོན་རྣམས་ཐོས་ནས་ཡོངས་སུ་སྤོང་བར་བྱེད་དོ། །དམ་པའི་ཆོས་བསྒྲགས་པ་ལས་གྱུར་པས་བག་ཡོད་པ་དེའི་དབང་པོ་ལྔ་པོ་རྣམས་དབང་དུ་འགྱུར་རོ། །དབང་པོ་ལྔ་ཀུན་ཏུ་བསྡུས་པ་དེའི་བློ་ནི་ཚུལ་བཞིན་མ་ཡིན་པ་ཡིད་ལ་བྱེད་པས་གནོད་པར་མི་འགྱུར་རོ། །རྟག་པར་རྒྱུན་དུ་ཡང་ཚུལ་བཞིན་ཡིད་ལ་བྱེད་པ་སྟེན་པར་བྱེད་དོ། །དེས་ཚུལ་བཞིན་ཡིད་ལ་བྱེད་པ་དེ་མགུ་བར་བྱས་པར་གྱུར་ན་མཆོག་ཏུ་བདེ་བར་གྱུར་པ་རྣམས་འཐོབ་པར་འགྱུར་རོ། །གང་གི་ཕྱིར་བག་མེད་པའི་རྩ་བ་ལས་ཉོན་མོངས་པའི་ཚོགས་རྣམས་ཐམས་ཅད་ཡིན་ནོ། །དེ་བཞིན་དུ་བག་ཡོད་པའི་གཞི་ལས་ཀྱང་རྣམ་པར་བྱང་བའི་ཕྱོགས་རྣམས་ཡོད་དོ། །དེའི་ཕྱིར་བག་མེད་པ་རྣམས་ཀྱི་གཉེན་པོར་གྱུར་པ་ཡིན་པས་དམ་པའི་ཆོས་ཅི་ནས་ཀྱང་བསྒྲགས་པར་བྱ་བ་ཁོ་ན་ཡིན་ནོ། །ཡང་དང་ཡང་དུ་བསྒོམ་པར་བྱའོ། །ལན་{{page:{number:1899,folio:97a,volume:71}}}མང་དུ་བྱའོ། །གཞན་ཡང་དམ་པའི་ཆོས་སྒྲོགས་པ་ལ་ཡོན་ཏན་ཡོད་དོ། །འདི་ཡང་གང་དག་ཞེ་ན། འདི་ལྟ་སྟེ། སྐྱེས་བུ་དམ་པ་ལ་ཉེ་བར་སྟེན་པར་བྱེད་པའོ། །དམ་པའི་ཆོས་ཐོས་ནས་ཀྱང་སྐྱེས་བུ་དམ་པ་ཉིད་ལ་སྟེན་པར་བྱེད་དོ། །དགའ་བར་ཡང་སྐྱེས་བུ་དམ་པ་དང་བྱེད་དོ། །སྐྱེས་བུ་དམ་པ་རྣམས་དང་ལྷན་ཅིག་ཏུའོ། །དགའ་བར་གྱུར་པ་རྣམས་ཀྱི་ནི་མཆོག་འདི་ལྟ་སྟེ། སེམས་མཉམ་པ་ཉིད་དོ། །ཡོན་ཏན་གྱི་མཆོག་རྣམས་སྐྱེས་བུ་དམ་པ་དང་བསྟེན་པ་ལས་འབྱུང་བར་འགྱུར་རོ། །སྐྱེས་བུ་དམ་པ་དང་སྟེན་པ་ནི་ཡོན་ཏན་རྣམས་ཀྱི་མཆོག་ཡིན་ནོ། །དེ་བཞིན་དུ་སྐྱོན་རྣམས་ཀྱི་ཡང་རྩེ་མོ་ནི་སྐྱེས་བུ་དམ་པ་མ་ཡིན་པ་དང་འགྲོགས་པ་ཡིན་ནོ། །སྐྱེས་བུ་དམ་པ་ལ་སྟེན་པར་བྱེད་པ་དེ་ཡང་དམ་པའི་ཆོས་ལ་སྟེན་པ་མ་གཏོགས་པ་གཞན་དུ་ནི་མ་ཡིན་ནོ། །དེའི་ཕྱིར་འདི་ནི་ཚངས་པར་སྤྱོད་པའི་མཆོག་ཡིན་ཏེ། འདི་ལྟར་སྐྱེས་བུ་དམ་པ་ལ་སྟེན་པར་བྱེད་པའོ། །གཞན་ཡང་དམ་པའི་ཆོས་སྒྲོགས་པ་ལ་ཡོན་ཏན་ཡོད་དོ། །འདི་ཡང་གང་ཞེ་ན། འདི་ལྟ་སྟེ། གཡོ་དང་སེར་སྣ་རབ་ཏུ་འཇོམས་པར་བྱེད་པའོ། །སྐྱེས་བུ་དམ་པ་ལ་རྗེས་སུ་སྟེན་པར་བྱེད་པ་རྣམས་ཀྱི་ཡོན་ཏན་གང་དག་འཐོབ་པར་འགྱུར་བ་ཡིན་ན། གལ་ཏེ་ཡང་སྐྱེས་བུ་དམ་པ་ལ་བསྟེན་པས་ཡོན་ཏན་དུ་མ་རྣམས་ཡོད་པ་ཡིན་གྱིས་ཀྱང་། ཡོན་ཏན་འདི་ནི་རབ་ཏུ་ཁྱད་པར་དུ་འཕགས་པ་ཡིན་ཏེ། འདི་ལྟ་སྟེ། ཆོས་རྣམས་ཀྱི་འབྲས་བུ་རྣམ་པར་སྨིན་པ་ཐོས་པར་གྱུར་ནས་གཡོ་དང་སེར་སྣ་རབ་ཏུ་འཇོམས་པར་བྱེད་པའོ། །འདིའི་གཡོ་དང་སེར་སྣ་དག་གིས་ཇི་ལྟར་འགྱུར་བ་ཡིན་ན། དེའི་ལུས་ཞིག་པར་གྱུར་ནས་ཤི་བའི་འོག་ཏུ་ངན་སོང་ལོག་པར་ལྷུང་ནས་ཡི་དགས་སམ་དམྱལ་བ་རྣམས་སུ་སྐྱེ་བར་འགྱུར་རོ། །དེས་གལ་ཏེ་དམ་པའི་ཆོས་བསྒྲགས་པ་ལས་ལས་རྣམས་ཀྱི་འབྲས་བུ་ཐོས་པར་གྱུར་ནས་གཡོ་དང་སེར་སྣ་མང་བར་གྱུར་པ་ཡིན་ན་དེས་རབ་ཏུ་འཇོམས་པར་བྱེད་དོ། །སྨེ་བར་བྱེད་དོ། །གལ་ཏེ་ཐ་མལ་པ་ཡིན་པར་གྱུར་ན་སྨོད་པར་བྱེད་ཅིང་སྨེ་བར་བལྟའོ། །བཤགས་པར་བྱེད་དོ། །གཞན་དག་གཡོ་དང་སེར་སྣ་དང་ལྡན་པར་{{page:{number:1900,folio:97b,volume:71}}}གྱུར་ན་ཡང་རབ་ཏུ་འགོགས་པར་བྱེད་དོ། །སྨོད་པར་བྱེད་དོ། །བཤགས་སུ་འཇུག་གོ། །དགེ་ཞིང་ལེགས་པའི་ལམ་དམ་པར་འགོད་པར་བྱེད་དོ། །དེ་ལ་ཡོན་ཏན་དེ་དག་རྣམས་ནི་དམ་པའི་ཆོས་བསྒྲགས་པ་དང་ཉན་པ་ལས་ཡིན་ནོ། །དེའི་ཕྱིར་ན་མི་རྣམས་ཀྱི་སྙིང་པོ་ནི་གང་དམ་པའི་ཆོས་སྒྲོགས་པར་བྱེད་པ་དེ་དག་ཡིན་ནོ། །གཞན་ཡང་དམ་པའི་ཆོས་སྒྲོགས་པ་ལ་ཡོན་ཏན་ཡོད་དོ། །འདི་ཡང་གང་དག་ཞེ་ན། འདི་ལྟ་སྟེ། མ་དང་ཕ་ལ་གུས་པ་དང་ལྡན་པར་གྱུར་པའོ། །དམ་པའི་ཆོས་ཐོས་པར་གྱུར་པ་གང་གི་ཕྱིར་ལས་རྣམས་ཀྱི་རྣམ་པར་སྨིན་པ་དང་ཞིང་གི་ཡོན་ཏན་རྣམས་ཀུན་ཏུ་རིག་པར་འགྱུར་ཏེ། ཇི་ལྟར་མཆོག་ཏུ་གྱུར་པའི་ཞིང་དེ་དག་ནི། འདི་ལྟ་སྟེ། མ་དང་ཕ་དག་ཡིན་ནོ། །དེ་གང་གི་ཚེ་ལས་ཀྱི་འབྲས་བུ་ལ་ཡིད་ཆེས་པ་མངོན་པར་སྐྱེས་པར་གྱུར་ན་དེའི་ཚེ་སེམས་ལ་བསྒོམས་ནས་མ་དང་ཕ་དག་ལ་མཆོད་པར་བྱེད་དོ། །རབ་ཏུ་ཕལ་ཆེ་བར་གྱུར་པའི་ནད་ཀྱི་རྐྱེན་སྨན་དང་ཡོ་བྱད་རྣམས་ཀྱིས་ལེགས་པར་སྦྱོར་བར་བྱེད་དོ། །དེ་ཇི་ལྟ་ཇི་ལྟར་མ་དང་ཕ་དག་ལ་མཆོད་པར་བྱེད་པར་གྱུར་པ་དེ་ལྟ་དེ་ལྟར་ཚངས་པའི་བསོད་ནམས་འབྱུང་བར་འགྱུར་རོ། །དེ་དག་གིས་མྱ་ངན་ལས་འདས་པ་ཐོབ་པར་འགྱུར་རོ། །དམ་པའི་ཆོས་བསྒྲགས་པ་ལས་མ་དང་ཕ་ལ་མཆོད་པ་བྱེད་པར་གྱུར་ན་ཡོན་ཏན་གཞན་འདི་ཡང་ཡོད་དེ། སྐྱེ་བོ་རྣམས་ཐམས་ཅད་ཀྱིས་བསྔགས་པར་འགྱུར་བའོ། །མཐོང་བའི་ཆོས་ཉིད་ལ་མ་དང་ཕ་ལས་བསྔགས་པར་གྱུར་ལ། ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོ་ལྷའི་འཇིག་རྟེན་དུ་སྐྱེ་བར་འགྱུར་རོ། །རྒྱུ་དེ་ཉིད་དང་རྐྱེན་དེ་དག་གིས་ཀྱང་མཐར་ཡོངས་སུ་མྱ་ངན་ལས་འདའ་བར་འགྱུར་རོ། །དེའི་ཕྱིར་ཡོན་ཏན་དེ་དག་མངོན་པར་མཐོང་བར་གྱུར་པའི་སྐྱེས་བུ་མཁས་པ་རྣམས་ནི་ཇི་སྲིད་འཚོའི་བར་དུ་མ་དང་ཕ་དག་ལ་གུས་པར་འགྱུར་རོ། །བློ་གཞན་མ་ཡིན་པ་དང་། སྤྱོད་པ་གཞན་མ་ཡིན་པ་དང་། བློ་གྲོས་མཉམ་པར་བཞག་པར་གྱུར་པས་སྤྱོད་པ་རྣམས་ཀྱང་བསྡམས་པར་འགྱུར་རོ། །གཞན་ཡང་དམ་པའི་ཆོས་སྒྲོགས་པ་ལ་ཡོན་ཏན་གཞན་ཡང་ཡོད་དོ། །{{page:{number:1901,folio:98a,volume:71}}}འདི་ཡང་གང་ཞེ་ན། འདི་ལྟ་སྟེ། ལས་ཀྱི་འབྲས་བུ་ཀུན་ཏུ་རིག་པའོ། །ལས་དང་འབྲས་བུའི་དེ་ཁོ་ན་ཉིད་གང་ཟག་གིས་མཐོང་བར་འགྱུར་བ་ནི་དམ་པའི་ཆོས་སྒྲོགས་པ་མ་གཏོགས་པ་གཞན་གྱིས་མ་ཡིན་ནོ། །དེ་ལ་གང་གི་ཚེ་མི་དགེ་བའི་སེམས་དང་ལྡན་པའི་མི་དགེ་བ་ལ་དམིགས་པར་གྱུར་ན་དེའི་ཚེ་མི་དགེ་བའོ། །ཞེས་སོ་སོར་མངོན་པར་ཤེས་སོ། །གང་གི་ཚེ་དགེ་བའི་སེམས་ཀུན་ཏུ་སྐྱེས་པར་གྱུར་པ་ན། དེའི་ཚེ་དགེ་བའོ་ཞེས་སོ་སོར་རབ་ཏུ་ཤེས་པར་འགྱུར་རོ། །དེས་ཇི་ལྟ་བ་བཞིན་དུ་ལས་ཀྱི་འབྲས་བུ་རྣམས་ཀུན་ཏུ་ཤེས་སོ། །ཇི་ལྟ་བ་ཉིད་དུ་མི་དགེ་བའི་སེམས་བདག་ལ་སྐྱེས་པར་གྱུར་པའི་མི་དགེ་བའི་སེམས་དེ་དག་གིས་ནི་ཕྱི་ནས་མི་འདོད་པ་མི་སྡུག་པའི་འབྲས་བུ་རྣམ་པར་སྨིན་པ་དམྱལ་བ་དང་ཡི་དགས་དང་དུད་འགྲོ་རྣམས་སུ་བདག་ལ་འབྱུང་བར་འགྱུར་རོ། །གང་གི་ཚེ་ངག་གི་ཉེས་པར་སྤྱོད་པ་རྣམས་བྱས་པར་གྱུར་པ་དེའི་ཚེ་འདི་སྙམ་དུ་སེམས་པར་འགྱུར་ཏེ། ཇི་ལྟར་མི་དགེ་བའི་ལས་སྐྱེས་པ་འདི་དག་རྣམས་ཀྱིས་བདག་ལ་མི་འདོད་པ་དང་། མི་སྡུག་པ་དང་ཡིད་དུ་མི་འོང་བ་དང་དམྱལ་བ་དང་ཡི་དགས་དང་དུད་འགྲོ་རྣམས་འབྱུང་བར་འགྱུར་རོ། །གང་གི་ཚེ་ལུས་ཀྱི་ཉེས་པར་སྤྱོད་པར་བྱེད་པ་རྣམས་བྱེད་པར་གྱུར་པ་དེའི་ཚེ་འདི་སྙམ་དུ་སེམས་ཏེ། ཇི་ལྟར་མི་དགེ་བའི་ལས་སྐྱེས་པ་དང་བྱས་པ་འདི་དག་གིས་ནི་དམྱལ་བ་དང་ཡི་དགས་དང་དུད་འགྲོ་རྣམས་སུ་བདག་ལ་རྣམ་པར་སྨིན་པ་མི་འདོད་པ་རྣམས་འབྱུང་བར་འགྱུར་རོ། །དེ་ལ་ལས་ཀྱི་རྣམ་པར་སྨིན་པ་རྣམ་པ་གསུམ་པོ་འདི་དག་རྣམས་ཀྱང་དམ་པའི་ཆོས་སྒྲོགས་པ་མ་གཏོགས་པ་གཞན་གྱིས་ནི་ཤེས་པར་འགྱུར་བ་མ་ཡིན་ནོ། །དེའི་ཕྱིར་ན་སྐྱེས་བུ་དམ་པ་རྣམས་ཀྱིས་ཇི་སྲིད་འཚོའི་བར་དུ་དམ་པའི་ཆོས་སྒྲོགས་པ་དང་མཉན་པར་ཡང་བྱའོ། །གང་གི་ཚེ་དམ་པའི་ཆོས་སྒྲོགས་པ་རྣམས་རྗེས་སུ་ཉན་པར་བྱེད་པ་དེ་ནི་ལེགས་པར་སྤྱོད་པར་བྱེད་པ་ཡིན་ནོ། །ཉེས་པར་སྤྱོད་པ་རྣམས་ནི་ཡོངས་སུ་སྤོང་བར་བྱེད་དོ། །གཞན་ཡང་དམ་པའི་ཆོས་སྒྲོགས་པར་བྱེད་པ་ལ་ཡོན་ཏན་ཡོད་དོ། །འདི་ཡང་གང་ཞེ་ན། འདི་ལྟ་སྟེ། ཚེ་རིང་པོ་ཀུན་ཏུ་འཕེལ་བར་བྱེད་པའི་{{page:{number:1902,folio:98b,volume:71}}}ལས་རྣམས་ཀྱང་འདི་ལ་མངོན་པར་འཕེལ་བར་འགྱུར་ཏེ། དེ་གང་གི་ཚེ་དམ་པའི་ཆོས་སྒྲོགས་པར་བྱེད་པ་ལ་ཆེད་ཆེར་གྱུར་པ་ན། དེའི་ཚེ་ལས་ཀྱི་འབྲས་བུའི་དེ་ཁོ་ན་ཉིད་མཐོང་བར་གྱུར་ནས་སྲོག་གཅོད་པ་ལ་སོགས་པའི་མི་དགེ་བའི་ལས་རྣམས་མི་བྱེད་དོ། །རྒྱུན་དུ་ཡང་དགེ་བའི་ལས་རྣམས་བསྟེན་ཅིང་བསྒོམས་ལ་ལན་མང་དུ་བྱེད་པར་ཡང་འགྱུར་རོ། །དེ་དགེ་བའི་ལས་དེ་དག་གི་རྣམ་པར་སྨིན་པས་ལྷ་དང་མི་རྣམས་སུ་ཚེ་རིང་བར་འགྱུར་ཏེ། དེས་དེ་ལྟར་དམ་པའི་ཆོས་བསྟེན་ཅིང་བསྒོམས་ལ་ལན་མང་དུ་བྱས་པའི་ཕྱིར་རོ། །དེའི་ཕྱིར་དམ་པའི་ཆོས་བསྒྲགས་པའི་ཡོན་ཏན་འདི་ནི་གཞན་ཡིན་ཏེ། འདི་ལྟ་སྟེ་ཚེ་རིང་པོར་འགྱུར་བའི་ལས་འདིས་ཀུན་ཏུ་སྤེལ་བར་བྱེད་པའོ། །དམ་པའི་ཆོས་བསྒྲགས་པའི་ཡོན་ཏན་གྱི་རྒྱུ་འདིས། དེ་དག་ཐོས་ནས་ཀྱང་ལྷ་དང་མི་རྣམས་སུ་སྐྱེ་བར་འགྱུར་རོ། །མིའི་འཇིག་རྟེན་དུ་སྐྱེས་པར་གྱུར་ནས་ཀྱང་དེ་གལ་ཏེ་ལྷ་རྣམས་ཀྱི་ནང་དུ་སྐྱེ་བར་འགྱུར་ན་ཚེ་རིང་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཁྱད་པར་དུ་ཡང་མདོག་དང་གཟུགས་དང་འོད་དང་རྩེད་མོས་རྣམ་པར་རྒྱུ་བ་དང་ལྡན་པར་འགྱུར་རོ། །དམ་པའི་ཆོས་བསྒྲགས་པ་དེས་གལ་ཏེ་མི་རྣམས་སུ་སྐྱེས་པར་གྱུར་ན་ཡང་། དེའི་རིགས་དང་གཟུགས་དང་ཕུན་སུམ་ཚོགས་པ་དང་ཡོན་ཏན་དང་ཚེ་ཡང་རིང་བར་འགྱུར་རོ། །ཡུལ་ལྗོངས་བཟང་པོར་ཡང་འདི་སྐྱེ་བར་འགྱུར་རོ། །དེ་ཡང་དག་པའི་ལྟ་བ་ཅན་དུ་ཡང་འགྱུར་རོ། །དམ་པའི་ཆོས་དེ་བསྟེན་ཅིང་བསྒོམས་ལ་ལན་མང་དུ་བྱས་པ་འདི་ནི་སྡུག་བསྔལ་ལས་ངེས་པར་འབྱུང་བ་གཞན་ཡིན་ཏེ། འདི་ལྟ་སྟེ་རབ་ཏུ་དང་བའི་ཡིད་ཀྱིས་དམ་པའི་ཆོས་བསྒྲགས་པ་ལ་གོམ་པ་འདོར་བས་ཚངས་པའི་བསོད་ནམས་རབ་ཏུ་འབྱུང་ངོ་། །དམ་པའི་ཆོས་སྒྲོགས་པ་ལས་གང་དག་གིས་དམ་པར་བྱས་ཏེ་འགྲོ་བར་བྱེད་པ་ན། དེ་དག་ནི་ལུས་ཀྱི་ལེགས་པར་སྤྱོད་པ་རྣམས་ལ་ཡང་དག་པར་སྦྱོར་བ་ཡིན་ནོ། །གང་དག་གིས་ཐོས་པའི་བློ་དེས་དེ་དག་གིས་ལེགས་པར་སྤྱོད་པ་དང་ཡང་དག་པར་ལྡན་པར་འགྱུར་རོ། །གང་ཐོས་པར་གྱུར་ནས་ཡིད་རབ་ཏུ་དད་པ་སྐྱེས་པར་གྱུར་པས་ནི། དེས་ཡིད་ཀྱིས་ལེགས་པར་སྤྱོད་པ་རྣམས་དང་ཡང་དག་པར་ལྡན་པར་{{page:{number:1903,folio:99a,volume:71}}}འགྱུར་རོ། །དེ་ལྟར་ཆོས་བསྒྲགས་པ་རྣམས་ལེགས་པར་སྤྱོད་པ་གསུམ་དང་ཡང་དག་པར་ལྡན་པར་གང་གི་ཚེ་གྱུར་པ་ན། དེའི་ཚེ་ལྷ་དང་མི་རྣམས་ཀྱི་ནང་དུ་སྐྱེས་པར་གྱུར་ནས་མཆོག་ཏུ་སྐྱིད་པར་འགྱུར་རོ། །ཚེ་རིང་བ་དང་ལྡན་པར་ཡང་འགྱུར་རོ། །དེ་ཡོངས་སུ་མྱ་ངན་ལས་འདའ་བར་ཡང་འགྱུར་རོ། །ཡོན་ཏན་རྣམས་ཐམས་ཅད་ནི་ཆོས་བསྒྲགས་པས་འཐོབ་པར་འགྱུར་གྱི་གཞན་རྣམས་ཀྱིས་ནི་མ་ཡིན་ནོ། །དེའི་ཕྱིར་བདེ་ལེགས་རྣམས་ཀྱི་རྩེ་མོ་རྣམས་སུ་འགྱུར་བ་ནི་གང་དམ་པའི་ཆོས་བསྒྲགས་པ་ལས་ཡིན་ནོ། །གཞན་ཡང་དམ་པའི་ཆོས་བསྒྲགས་པའི་ཡོན་ཏན་ཡོད་དོ། །འདི་ཡང་གང་ཞེ་ན་འདི་ལྟ་སྟེ། འཇིག་རྟེན་པ་རྣམས་ཀྱིས་རབ་ཏུ་བསྔགས་པར་འགྱུར་བ་ཡིན་ནོ། །ཐམས་ཅད་ཀྱང་ཆོས་བསྒྲགས་པ་ལས་ཡིན་ཏེ། ཚུལ་ཁྲིམས་དང་ལྡན་པ་དང་ཡོན་ཏན་དང་ལྡན་པ་དང་མང་དུ་ཐོས་པ་དང་རྣམ་པར་དུལ་བ་དང་བློ་གྲོས་རྒྱ་ཆེན་པོར་གྱུར་པ་དང་སྐྱེ་བོ་རྣམས་ཐམས་ཅད་ཀྱིས་ཀྱང་མངོན་པར་བརྗོད་པར་བྱ་བ་དང་། ཕྱག་འཚལ་བ་དང་སྙན་པར་སྨྲ་བའི་རང་བཞིན་དུ་འགྱུར་བ་དང་དྲང་པོ་དང་དྲང་པོའི་རང་བཞིན་ཅན་དུ་འགྱུར་བ་དང་ཐམས་ཅད་ཀྱང་ཆོས་སྒྲོགས་པ་ལས་ཡིན་ནོ། །དེ་ཡོན་ཏན་དེ་ལྟ་བུ་རྣམས་དང་ལྡན་པ་ནི་ཁ་ན་མ་ཐོ་བ་ཕྲ་རབ་ཙམ་ལ་ཡང་འཇིགས་པར་ལྟ་བའི་ཕྱིར་སྐྱེ་བོ་རྣམས་ཐམས་ཅད་ཀྱང་གྲོགས་པོར་འགྱུར་རོ། །ཐམས་ཅད་ཀྱིས་ཀྱང་འདི་རབ་ཏུ་བསྔགས་པར་བྱེད་དོ། །འདི་ལ་འཇིགས་པའམ་སྡུག་བསྔལ་བྱུང་བ་རྣམས་ཐམས་ཅད་ཀྱིས་ཀྱང་གྲོགས་བྱེད་པར་འགྱུར་རོ། །དེ་ལྟར་དམ་པའི་ཆོས་སྒྲོགས་པར་བྱེད་པ་རྣམས་འཇིག་རྟེན་པས་རབ་ཏུ་བསྔགས་པར་འགྱུར་རོ། །དེ་ལྟར་དམ་པའི་ཆོས་སྒྲོགས་པར་བྱེད་པ་དེ་དག་རྣམས་ལ་ཡོན་ཏན་གཞན་ཡང་ཡོད་དོ། །འདི་ཡང་གང་ཞེ་ན་འདི་ལྟ་སྟེ། ལྷ་རྣམས་ཀྱིས་འདི་དག་ལ་མངོན་པར་སྲུང་བར་བྱེད་པ་ཡིན་ནོ། །དེ་ལ་ཡོན་ཏན་དེ་ལྟ་བུ་དང་ལྡན་པར་གྱུར་པའི་ཆོས་སྒྲོགས་པ་པོ་ནི་ལུས་ཀྱིས་ལེགས་པར་སྤྱོད་པ་རྣམས་དང་ཡང་དག་པར་ལྡན་པའི་ཕྱིར་ན་ལྷ་རྣམས་ཀྱིས་མངོན་པར་སྲུང་བར་བྱེད་དོ། །ཇི་ལྟར་འདི་ཡོན་ཏན་དང་ལྡན་པར་གྱུར་པ་དང་འདི་དག་རྣམས་ཀྱིས་མངོན་པར་བསྲུངས་པས་སྐྱེ་བོའི་ཚོགས་ཆེན་པོ་རྣམས་ཀྱིས་ཀྱང་ཡོན་ཏན་བྱེད་པར་འགྱུར་རོ། །སྐྱེ་བོའི་ཚོགས་ཆེན་{{page:{number:1904,folio:99b,volume:71}}}པོ་རྣམས་ཀྱིས་འདིའི་བར་དུ་གཅོད་པ་ཡང་ནུབ་པར་འགྱུར་ལ། དེ་བདུད་ཀྱི་ཕྱོགས་རྣམས་ཀྱིས་མི་འཛིན་ལ་གཟུང་དུ་མེད་པར་ཡང་འགྱུར་རོ། །དམ་པའི་ཆོས་ཀྱི་ཕྱོགས་རྣམས་ནི་ཤིན་ཏུ་མཐོང་བར་འགྱུར་བ་ཡིན་ནོ། །རྒྱུ་འདི་དང་ཡང་དག་པར་ལྡན་པ་མངོན་པར་མཐོང་ནས་ཀྱང་འདི་དག་ལྷ་རྣམས་ཀྱིས་བསྲུང་བར་འགྱུར་ཏེ། ཉིན་མོ་དང་མཚན་མོ་དང་སྒྲོགས་པ་ན་ཡང་ཕྱི་བཞིན་ཀུན་ཏུ་རྗེས་སུ་འབྲང་བར་འགྱུར་རོ། །དགོས་པ་གང་འགའ་ཞིག་རྗེས་སུ་རྩོམ་པར་བྱེད་པ་ན་ནི་འདིའི་དེ་དང་དེ་དག་ཀྱང་ཕུན་སུམ་ཚོགས་པར་འགྱུར་ཏེ། ལྷ་དེ་དག་རྣམས་རབ་ཏུ་དད་པར་གྱུར་པས་དང་ལེགས་པར་བྱས་པའི་ལས་རྣམས་ཀྱིས་ཀྱང་ངོ་། །ཕན་ཚུན་རྒྱུར་གྱུར་པའི་ཕྱིར་ན་གང་གི་ཚེ་དེའི་དོན་རྣམས་གྲུབ་པར་གྱུར་པ་ན་དེའི་ཚེ་ཤིན་ཏུ་ཕྱིར་ཞིང་ཆེས་དགེ་བར་བྱེད་དོ། །དེ་ལྟ་དེ་ལྟར་ཡང་འདིའི་ལེགས་པར་བྱས་པའི་ལས་རྣམས་ཀྱིས་ཐམས་ཅད་དུ་འགྲུབ་པར་འགྱུར་རོ། །ཇི་ལྟ་ཇི་ལྟར་མངོན་པར་འགྲུབ་པར་གྱུར་པ་དེ་ལྟ་དེ་ལྟར་རབ་ཏུ་ཕལ་ཆེ་བར་གྱུར་པའི་ལེགས་པར་སྤྱོད་པ་རྣམས་བྱེད་དོ། །དེ་ལྟར་འདི་བདེ་བ་བརྒྱུད་པས་འཇིག་རྟེན་གཉིས་སུ་ཕན་པ་རྣམས་སུ་བྱེད་པར་འགྱུར་རོ། །ས་གཞི་ལྟ་བུར་གྱུར་པའི་དམ་པའི་ཆོས་བསྒྲགས་པ་འདིའི་ཡོན་ཏན་རྣམས་ནི་དེ་ལྟ་བུ་ཡིན་ནོ། །དེའི་ཕྱིར་བདེ་ལེགས་ཀྱི་མཆོག་ཏུ་གྱུར་པའི་གཏེར་དེ་དག་ནི་འདི་ལྟ་སྟེ། དམ་པའི་ཆོས་སྒྲོགས་པ་ཡིན་ནོ། །དམ་པའི་ཆོས་སྒྲོགས་པ་ལ་ཡོན་ཏན་གཞན་ཡང་ཡོད་དོ། །འདི་དག་ཀྱང་གང་ཞེ་ན་འདི་ལྟ་སྟེ། འདིའི་ཀུན་ཏུ་བསམས་པ་ཡང་ཕུན་སུམ་ཚོགས་པར་འགྱུར་རོ། །དེ་ལྟ་དེ་ལྟ་བུར་གྱུར་པའི་ཆོས་དང་ལྡན་ཞིང་ཆོས་ལ་རབ་ཏུ་རྗེས་སུ་ཞུགས་པ་ཤེས་པ་དང་ལྡན་པ་དང་ཚུལ་ཁྲིམས་དང་ལྡན་པ་དང་སྦྱིན་པ་དང་ལྡན་པར་གྱུར་པ་ནི་མཐོང་བའི་ཆོས་ཀྱི་ཀུན་ཏུ་བསམས་པ་རྣམས་ཐམས་ཅད་ཕུན་སུམ་ཚོགས་པར་འགྱུར་རོ། །འདིའི་རྩོམ་པ་རྣམས་ཐམས་ཅད་ཕུན་སུམ་ཚོགས་པར་མི་འགྱུར་བ་གང་དག་འདིའི་བརླག་པར་འགྱུར་བའི་དོན་དེ་དག་རྣམས་ཐམས་ཅད་ཀྱང་དེའི་རབ་ཏུ་བརྩོན་པ་ཉིད་ཀྱིས་རབ་ཏུ་འགྲུབ་པར་འགྱུར་རོ། །ཉོན་མོངས་པར་མ་ཡིན་ཞིང་ཆོས་དང་ལྡན་པར་ཡང་འགྱུར་ལ། དོན་ལ་རྗེས་སུ་ཆགས་པའི་འཇིགས་པ་ལྔ་ཡོངས་སུ་སྤངས་པ་དང་ཡང་དག་པར་ཉེ་བར་འཚོ་བ་དང་ཐུན་མོང་{{page:{number:1905,folio:100a,volume:71}}}མ་ཡིན་པར་འགྱུར་བ་དང་། ལུས་ཞིག་པར་གྱུར་ནས་ཤི་བའི་འོག་ཏུ་ཡང་བདེ་འགྲོ་ལྷར་སྐྱེ་བར་འགྱུར་རོ། །དམ་པའི་ཆོས་བསྒྲགས་པ་འདིའི་ཡོན་ཏན་གཞན་ཡིན་ཏེ། འདི་ཡང་གང་དག་ཞེ་ན་འདི་ལྟ་སྟེ། འདི་ཡང་ཆོས་དང་ལྡན་པའི་ལོངས་སྤྱོད་ཅན་དུ་འགྱུར་བའོ། །དེ་ལྟ་དེ་ལྟ་བུའི་ཡོན་ཏན་དང་ལྡན་པའི་ཆོས་སྒྲོགས་པ་སྐྱེ་བོ་གང་ཚུལ་ཁྲིམས་དང་བཅས་པ་དེ་ལ་ཉེ་བར་སྟེན་པར་བྱེད་དོ། །དེ་ཚུལ་ཁྲིམས་ཀྱིས་ཕན་ཚུན་དུ་ཆ་སྐལ་སྦྱིན་པར་བྱེད་དོ། །དེ་དག་ཀྱང་གཞན་རྗེས་སུ་བཅོམ་པ་མ་ཡིན་ཞིང་གཞན་རྣམས་ངོ་མཚར་བར་བྱས་པ་མ་ཡིན་པར་ཆོས་པ་རྣམས་ཀྱི་དྲུང་ནས་རྙེད་པའི་སྐལ་བ་དེ་ཆོས་པ་དག་ལ་རབ་ཏུ་སྦྱིན་པར་བྱེད་པས་དེ་དག་རྣམས་གོང་ནས་གོང་དུ་ཁྱད་པར་དུ་འཕེལ་བར་འགྱུར་རོ། །འཇིག་རྟེན་གཉིས་ལ་ཕན་པ་དང་འཇིག་རྟེན་གཉིས་སུ་བདེ་བར་ཡང་འགྱུར་རོ། །འདི་ནི་དམ་པའི་ཆོས་བསྒྲགས་པའི་ཡོན་ཏན་གཞན་ཡིན་ལ། དམ་པའི་ཆོས་བསྒྲགས་པའི་ཡོན་ཏན་གཞན་ཡང་ཡོད་དོ། །འདི་ཡང་གང་ཞེ་ན་འདི་ལྟ་སྟེ། ལེ་ལོ་མེད་པར་གྱུར་པའོ། །མཁས་པའི་རང་བཞིན་གྱི་སྐྱེས་བུ་དག་གང་གི་ཚེ་ཆོས་བསྒྲགས་པ་ཉན་པར་བྱེད་པ་དེའི་ཚེ་ལེ་ལོའི་སྐྱོན་གྱིས་ཉན་པར་བྱེད་ན། གང་གི་ཚེ་གང་འཇིག་རྟེན་པ་དང་འཇིག་རྟེན་ལས་འདས་པའི་དོན་མི་འགྲུབ་པའོ། །དེ་དག་ཐམས་ཅད་ཀྱང་ལེ་ལོའི་སྐྱོན་གྱིས་ཡིན་ལ། ལེ་ལོའི་སྐྱོན་ཐོས་པར་གྱུར་ནས་ཡོངས་སུ་སྤོང་བར་བྱེད་དོ། །བརྩོན་འགྲུས་བརྩམས་པ་དང་དྲན་པ་དང་ལྡན་པར་འགྱུར་བ་དང་ཤེས་བཞིན་དང་ལྡན་པ་དང་དོན་རྣམས་ཐམས་ཅད་ལ་ཡང་ལེ་ལོ་དང་རྣམ་པར་བྲལ་བས་མྱུར་བར་བྱེད་པ་དང་དུས་སུ་བྱེད་པར་འགྱུར་བ་དང་སྡིག་པ་མེད་པར་བྱེད་པ་དང་འདོར་བ་མེད་པར་བྱེད་པ་ནི་དོན་རྣམས་ཐམས་ཅད་ཕུན་སུམ་ཚོགས་པར་འགྱུར་རོ། །འཇིག་རྟེན་གཉིས་ལ་ཕན་པར་བྱེད་པ་པོ་ལེ་ལོ་དང་བྲལ་བ་པོ་རྟག་ཏུ་གྲིམས་པར་གྱུར་པ། བརྩོན་འགྲུས་བརྩམས་པ་རྣམས་ནི་དོན་རྣམས་ཐམས་ཅད་ཀྱི་ཕ་རོལ་ཏུ་ཕྱིན་པར་འགྱུར་རོ། །རྩོམ་པ་ཐམས་ཅད་ཀྱང་ཡང་དག་པར་འཛིན་པར་བྱེད་དོ། །གལ་ཏེ་ཡང་འདི་ལ་བརྒྱ་ཞིག་ལ་ལེ་ལོས་སྙིང་ལ་ཞུགས་པར་གྱུར་ན་དམ་པའི་ཆོས་བསྒྲགས་པ་གང་ཡིན་པ་དེ་དེས་ཐོས་ནས། ལེ་ལོའི་སྐྱོན་དེ་དག་རྣམས་དེས་{{page:{number:1906,folio:100b,volume:71}}}དྲན་པས་རྟག་ཏུ་ཡོན་ཏན་འཛིན་པར་འགྱུར་ཞིང་སྐྱོན་རྣམས་ལ་རྣམ་པར་སྡང་བས་ལེ་ལོ་མེ་བཞིན་དུ་སྤོང་བར་བྱེད་དོ། །མཚོན་ཆ་བཞིན་དུ་ཡང་ཡོངས་སུ་སྤོང་བར་བྱེད་དོ། །ཡང་ཇི་ལྟར་འགའ་ཞིག་གི་དོན་རྣམས་ཉམས་པ་ཉེ་བར་འབྱུང་ན་ཡང་ཐམས་ཅད་ལེ་ལོའི་སྐྱོན་གྱིས་ཡིན་ནོ། །ལེ་ལོ་མེད་པ་དེའི་ཐོས་པའི་དོན་དང་ཐོས་པའི་དོན་རྣམས་འགྲུབ་པའོ། །འདི་ནི་དམ་པའི་ཆོས་བསྒྲགས་པའི་ཡོན་ཏན་གཞན་ཡིན་ནོ། །དམ་པའི་ཆོས་བསྒྲགས་པའི་ཡོན་ཏན་གཞན་ཡང་ཡོད་དོ། །འདི་ཡང་གང་ཞེ་ན་འདི་ལྟ་སྟེ། བྱས་པ་ཤེས་པར་གྱུར་པའོ། །ཆོས་གཞན་ཡང་གཞན་རྣམས་ཐོས་པར་གྱུར་ནས་བྱས་པ་རིག་པ་དང་དེ་ཁོ་ན་ཉིད་ཤེས་པ་དང་བྱས་པ་ཤེས་པའི་ཡང་ཡོན་ཏན་རྣམས་ཐོས་ནས་ཆོས་སྒྲོགས་པ་ལས་རྟག་པ་ཉིད་དུ་བྱས་པ་ཤེས་པར་འགྱུར་རོ། །བྱས་པ་ཤེས་པ་བྱས་པ་རིག་པར་གྱུར་པ་དེའི་གྲོགས་པོ་ཐམས་ཅད་ཤིན་ཏུ་བརྟན་པར་འགྱུར་རོ། །སྐྱེས་བུ་གང་དག་གིས་འདི་ལ་ཡང་གྲོགས་པོར་ཁས་མ་བླངས་པར་གྱུར་པ་དེ་དག་རྣམས་ཐམས་ཅད་ཀྱང་གྲོགས་པོ་ཉིད་དུ་འགྱུར་རོ། །ཡོན་ཏན་དང་ལྡན་པ་འདི་ཞེས་བྱས་ནས་གང་དག་ལ་འདི་ལ་ཕན་པ་ཆུང་ངུས་བྱས་པར་གྱུར་པ་དེ་ཡང་དྲན་པར་བྱེད་དོ། །དེ་བྱས་པ་ཤེས་པ་དེ་དང་ལྡན་པར་གྱུར་པས་ཡོན་ཏན་ཆེན་པོ་རྣམས་ཐོབ་པར་འགྱུར་ཏེ་ཐམས་ཅད་མཁྱེན་པ་ཉིད་དོ། །དམ་པའི་ཆོས་བསྒྲགས་པ་ལ་ཡོན་ཏན་གཞན་ཡང་ཡོད་དོ། །འདི་ཡང་གང་དག་ཞེ་ན་འདི་ལྟ་སྟེ། རྟག་ཏུ་འཆི་བ་རྗེས་སུ་དྲན་པར་བྱེད་པའོ། །རྗེས་སུ་དྲན་པ་དེ་དག་རྣམས་ཀྱི་མཆོག་ཏུ་གྱུར་པ་ནི་འདི་ལྟ་སྟེ། འཆི་བ་རྗེས་སུ་དྲན་པའོ། །འཆི་བ་དཔྱད་པས་ཟིལ་གྱིས་མནན་པས་ནི་སེམས་ཅན་རྣམས་ཐམས་ཅད་འཇིགས་པ་དང་བཅས་པར་འགྱུར་རོ། །འཇིགས་པ་དང་བཅས་པར་གྱུར་ནས་ནི་དོན་མ་ཡིན་པ་རྣམས་ནི་མི་བྱེད་དོ། །མིག་གིས་གཟུགས་རྣམས་མཐོང་ནས་ཀུན་ཏུ་ཆགས་པར་མི་བྱེད་དོ། །ཀུན་ཏུ་རྟོག་པར་ཡང་མི་བྱེད་དོ། །རྣ་བས་སྒྲ་རྣམས་ཐོས་པར་གྱུར་ནས་ཀུན་ཏུ་ཆགས་པར་མི་བྱེད་དོ། །ཀུན་ཏུ་རྟོག་པར་ཡང་མི་བྱེད་དོ། །ལྕེས་རོ་རྣམས་མྱངས་པར་གྱུར་ནས་ཀུན་ཏུ་ཆགས་པར་མི་འགྱུར་ཞིང་ཀུན་ཏུ་རྟོག་པར་ཡང་མི་བྱེད་{{page:{number:1907,folio:101a,volume:71}}}དོ། །ལུས་ཀྱིས་རེག་བྱ་རྣམས་ལ་རེག་པར་གྱུར་ནས་ཀུན་ཏུ་ཆགས་པར་མི་འགྱུར་ཞིང་ཀུན་ཏུ་རྟོག་པར་ཡང་མི་བྱེད་དོ། །ཡིད་ཀྱིས་ཆོས་རྣམས་རིག་པར་གྱུར་ནས་ཀུན་ཏུ་ཆགས་པར་མི་བྱེད་ལ་ཀུན་ཏུ་རྟོག་པར་ཡང་མི་བྱེད་དོ། །དེ་ལྟར་སྲིད་པའི་དྲ་བ་འདི་དག་རྣམས་ཐམས་ཅད་ཀྱང་ཀུན་ཏུ་གཅོད་པར་བྱེད་དོ། །སྐྱེས་བུ་འཆི་བའི་འཇིགས་པས་འཇིགས་པར་འགྱུར་བ་དེས་འཇིགས་ན་འདི་དག་རྣམས་ཐམས་ཅད་ལ་ཡང་སྙིང་པོ་ཐམས་ཅད་མེད་པར་མཐོང་ངོ་། །ཐམས་ཅད་ཀྱང་སྡུག་བསྔལ་དུ་མཐོང་ངོ་། །ཐམས་ཅད་བདག་མེད་པར་མཐོང་ངོ་། །ཐམས་ཅད་སྟོང་པར་མཐོང་ངོ་། །ཡང་དག་པ་ཇི་ལྟ་བ་བཞིན་དུ་མཐོང་བ་དེས་འགའ་ཞིག་ལ་ཡང་ཆགས་པ་མེད་པས་ལྷའི་འཇིག་རྟེན་རྣམས་ལ་ཆགས་པ་དང་མི་ལྡན་ནོ། །མིའི་འཇིག་རྟེན་རྣམས་ལ་ཡང་ཆགས་པར་མི་འགྱུར་རོ། །ཅིའི་ཕྱིར་དམྱལ་བ་དང་ཡི་དགས་དང་དུད་འགྲོ་རྣམས་ལ་འབྱུང་། དེ་ནི་འགྲོ་བ་ལྔ་ལས་ཆགས་པ་རྣམས་ལས་རྣམ་པར་གྲོལ་བ་ཡིན་ནོ། །ཐམས་ཅད་ལས་ངེས་པར་བྱུང་བ་ཐམས་ཅད་ལ་འཇིགས་པ་འཆི་འཕོ་དང་སྐྱེ་བས་བྱས་པའི་སྡུག་བསྔལ་རྣམས་ཀྱིས་ཡིད་འབྱུང་བར་འགྱུར་རོ། །འདོད་ཆགས་དང་རྣམ་པར་བྲལ་བ་དེ་རྣམ་པར་གྲོལ་བར་འགྱུར་རོ། །རྣམ་པར་གྲོལ་བ་ལས་ཀྱང་རྣམ་པར་གྲོལ་བའི་ཡེ་ཤེས་ཉིད་འབྱུང་བ་ཡིན་ཏེ། ཇི་ལྟར་ངའི་ཚངས་པར་སྤྱོད་པ་ནི་སྤྱད་དོ་བྱ་བ་ནི་བྱས་སོ། །བདག་གི་སྲིད་པ་གཞན་ནི་རབ་ཏུ་མི་ཤེས་སོ། །དེ་ལྟར་བསྟན་པའི་ཡོན་ཏན་དེ་དག་རྣམས་ཇི་ལྟར་ངའི་ཚངས་པར་སྤྱོད་པ་ནི་སྤྱད། བྱ་བ་རྣམས་ནི་དམ་པའི་ཆོས་ཉན་པ་དང་དགེ་བའི་བཤེས་གཉེན་སྟེན་པར་བྱེད་པ་མ་གཏོགས་པར་གཞན་གྱིས་ནི་མ་ཡིན་ནོ། །དེའི་ཕྱིར་ཐམས་ཅད་ཀྱིས་རབ་ཏུ་བརྩོན་པ་ཐམས་ཅད་ཀྱིས་གནས་སྐབས་ཐམས་ཅད་དུ་དམ་པའི་ཆོས་སྒྲོགས་པ་མཉན་པར་བྱའོ། །འཁོར་བ་ན་འཇིག་རྟེན་གཉིས་སུ་ཕན་པ་དེ་དག་རྣམས་ཐམས་ཅད་ནི་འདི་ལྟ་སྟེ། དམ་པའི་ཆོས་སྒྲོགས་པ་རྣམས་དང་དགེ་བའི་བཤེས་གཉེན་བསྟེན་པ་ཡིན་ལ། འདི་དག་གཉིས་སྲིད་པ་གཉིས་སུ་བདེ་ལེགས་རྣམས་འཐོབ་པར་འགྱུར་རོ། །དམ་པའི་ཆོས་སྒྲོགས་པ་ལ་ཡོན་ཏན་གཞན་ཡང་ཡོད་དོ། །འདི་ཡང་གང་དག་ཞེ་ན་འདི་ལྟ་སྟེ། {{page:{number:1908,folio:101b,volume:71}}}འཆི་བའི་དུས་ན་ཡང་འགྱོད་པ་མེད་པར་འགྱུར་བའོ། །དམ་པའི་ཆོས་སྒྲོགས་པ་ཐོས་པའི་དོན་གྱིས་སྐྱེས་བུ་དམ་པ་རྣམས་ཐམས་ཅད་ཀྱང་འཆི་བ་རྗེས་སུ་དྲན་པ་སྒོམ་པར་བྱེད་དོ། །སྐྱོན་གང་དག་གིས་སེམས་ཅན་རྣམས་སྐྱེ་བར་འགྱུར་བའི་སྐྱོན་དེ་ཡོངས་སུ་སྤང་བར་བྱ་བ་འདོད་ཆགས་དང་ཞེ་སྡང་དང་གཏི་མུག་དང་དྲི་མ་གསུམ་པོ་དེ་དག་ཀྱང་འཁོར་བའི་རྒྱུ་རྣམས་ཡིན་ནོ། །དེ་དག་རྣམས་ཡོངས་སུ་བཅད་པར་གྱུར་ན་ནི་སླར་ཡང་མི་སྐྱེའོ། །འཆི་བར་མི་བྱེད་དོ། །འཆི་འཕོ་བར་མི་འགྱུར་རོ། །ངེས་པར་སྐྱེ་བར་མི་འགྱུར་རོ། །དེ་ལ་ཡོན་ཏན་དེ་དག་རྣམས་ནི་དམ་པའི་ཆོས་ཉན་པ་ལས་མ་གཏོགས་པར་གཞན་དག་ལས་ནི་མ་ཡིན་ནོ། །དེའི་ཕྱིར་ཡང་མཆོག་ཏུ་བདེ་ལེགས་ཀྱི་རྩ་བ་ཁོ་ནར་གྱུར་པ་དུས་བཟངས་འདིས་བཅོམ་ལྡན་འདས་གསེར་ཐུབ་ཀྱིས་གསུངས་པའི་མདོ་ལྷ་དེ་དག་རྣམས་ལ་བཤད་དོ། །དམ་པའི་ཆོས་སྒྲོགས་པ་དང་ལྡན་པ་ལ་དམ་པའི་ཆོས་སྒྲོགས་པ་ལ་ཡོན་ཏན་གཞན་ཡང་ཡོད་དོ། །འདི་ཡང་གང་ཞེ་ན་འདི་ལྟ་སྟེ། འཆི་བའི་དུས་སུ་མི་འགྱོད་པའོ། །གང་ཡང་དམ་པའི་ཆོས་བསྒྲགས་པ་ཐོག་མའི་དོན་དང་ལྡན་པ་དང་དེ་བྱེད་པ་དང་དེ་དག་ཀྱང་འཆི་བའི་དུས་ན་འགྱོད་པར་མི་འགྱུར་རོ། །གང་འགའ་ཞིག་གིས་ལེགས་པར་བྱ་བ་བྱས་པར་གྱུར་པ་དེ་དག་ནི་འཆི་བའི་དུས་ན་རབ་ཏུ་རྣམ་པར་འགྱོད་པར་མི་འགྱུར་རོ། །གང་དང་གང་གིས་དམ་པའི་ཆོས་བསྒྲགས་པ་འདིའི་དོན་འདི་ཐོས་པར་གྱུར་པ་དེ་ཡང་གང་གི་ཚེ་འདི་ལ་མངོན་དུ་འགྱུར་རོ། །དེའི་ཚེ་མངོན་སུམ་དུ་མཐོང་བར་གྱུར་པ་དེ་དག་མངོན་པར་མཐོང་ནས་སངས་རྒྱས་དང་ཆོས་དང་དགེ་འདུན་རྣམས་ལ་ཕྱིར་ཞིང་ཉིད་ཀྱང་ཤིན་ཏུ་ལྷག་པར་ཀུན་ནས་རབ་ཏུ་དང་བར་འགྱུར་རོ། །དེ་ལ་འདིའི་སེམས་རབ་ཏུ་དང་བར་གྱུར་པས་མཆོག་ཏུ་ཁྲག་ཀུན་ནས་རབ་ཏུ་དང་བར་འགྱུར་རོ། །དེ་རབ་ཏུ་དང་བར་གྱུར་པས་བཞིན་གྱི་མདོག་རབ་ཏུ་དང་བར་འགྱུར་རོ། །དེའི་སེམས་རབ་ཏུ་དང་བར་གྱུར་པས་ལུས་ཀྱང་རབ་ཏུ་དང་བར་མཐོང་ངོ་། །གང་དག་སྣང་བ་ཁོ་ནར་མཐོང་བ་དེ་དག་ནི་དཀར་པོ་ནས་དཀར་པོ་སྣང་བ་དགའ་བར་འགྱུར་བའི་ལྷའི་འཇིག་རྟེན་དུ་སྐྱེ་བར་འགྱུར་རོ། །དེས་དེ་དག་རྣམས་མངོན་པར་མཐོང་ནས་ཕྱིར་ཉིད་ཀྱང་ཤིན་ཏུ་ལྷག་པར་ཇི་ལྟ་བར་རབ་ཏུ་དང་བར་འགྱུར་ཏེ། ཇི་ལྟ་ཇི་{{page:{number:1909,folio:102a,volume:71}}}ལྟར་སངས་རྒྱས་དང་ཆོས་དང་དགེ་འདུན་རྣམས་ལ་རབ་ཏུ་དང་བར་གྱུར་པ་དེ་ལྟ་དེ་ལྟར་ཆེས་ལྷག་པའི་ལྷའི་རིགས་རྣམས་སུ་སྐྱེ་བར་འགྱུར་རོ། །གལ་ཏེ་རྒྱལ་ཆེན་བཞིར་སྐྱེ་བ་ཀུན་ཏུ་འཕེན་པར་འགྱུར་བའི་ལས་བྱས་པར་གྱུར་ན། དེའི་སེམས་རབ་ཏུ་དང་བར་གྱུར་པ་ཉིད་ལས་སུམ་ཅུ་རྩ་གསུམ་པ་རྣམས་སུ་སྐྱེ་བར་འགྱུར་རོ། །སུམ་ཅུ་རྩ་གསུམ་པ་རྣམས་སུ་སྐྱེ་བར་འགྱུར་བའི་ལས་བྱས་པར་གྱུར་ན། དེ་འཐབ་བྲལ་བ་རྣམས་སུ་སྐྱེ་བར་འགྱུར་རོ། །དེ་བཞིན་དུ་གལ་ཏེ་དགའ་ལྡན་དུ་སྐྱེ་བར་འགྱུར་བའི་ལས་བྱས་པར་གྱུར་ན་དེ་འཕྲུལ་དགའ་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་བཞིན་དུ་ཇི་སྲིད་དུ་གཞན་འཕྲུལ་དབང་བྱེད་པ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ལྟར་སེམས་ཀྱི་འཕེན་པ་དང་རབ་ཏུ་དང་བར་གྱུར་པའི་དབང་གིས་ཇི་སྲིད་དུ་དེས་ཤིས་པའི་གནས་འདི་དག་རྣམས་འཐོབ་པར་འགྱུར་རོ། །དེ་དག་རྣམས་ཐམས་ཅད་ཀྱང་ཐོས་པ་ལས་ཡིན་གྱི་མ་ཐོས་པས་ནི་མ་ཡིན་ནོ། །ཐོས་པ་དེ་ཡང་དམ་པའི་ཆོས་བསྒྲགས་པ་ལས་ཡིན་གྱི། གཞན་རྣམས་ལས་ནི་མ་ཡིན་ནོ། །འདི་ནི་ཡོན་ཏན་གཞན་ཡིན་ཏེ། དམ་པའི་ཆོས་སྒྲོགས་པ་ནི་འཆི་བའི་དུས་ན་སྐྱོབ་པར་གྱུར་པ་དང་སྐྱབས་སུ་གྱུར་པ་དང་ངེས་པར་འབྱུང་བར་འགྱུར་བ་རྣམས་ནི་དམ་པའི་ཆོས་སྒྲོགས་པ་ལས་ཡིན་ནོ། །དམ་པའི་ཆོས་སྒྲོགས་པ་ལ་ཡོན་ཏན་གཞན་ཡང་ཡོད་དོ། །འདི་ཡང་གང་ཞེ་ན་འདི་ལྟ་སྟེ། མཐར་ཡང་ཡོངས་སུ་མྱ་ངན་ལས་འདའ་བར་བྱེད་པའོ། །ཡོན་ཏན་གཞན་རྣམས་ཐམས་ཅད་ཀྱི་སྟེང་དུ་འཕགས་པ་ཡིན་ནོ། །འདི་ཡང་གང་ཞེ་ན་འདི་ལྟ་སྟེ། ཡོངས་སུ་མྱ་ངན་ལས་འདའ་བའོ། །ཆོས་ཐོས་པ་དེ་ཉིད་བསྟེན་ཅིང་བསྒོམས་ལ་ལན་མང་དུ་བྱས་པས་ཇི་སྐད་བརྗོད་པ་དེ་བཞིན་དུ་བྱེད་པར་འགྱུར་བས་ལེགས་པར་རང་བཞིན་དུ་གནས་པར་གྱུར་པའི་སྐྱེས་བུ་དམ་པ་རྣམས་ཀྱིས་ངེས་པ་ཁོ་ནར་ཉོན་མོངས་པ་རྣམས་ཟད་པར་བྱས་ནས་མྱ་ངན་ལས་འདས་པ་ཀུན་ཏུ་ཐོབ་པར་འགྱུར་རོ། །དེ་ལྟར་ངང་པ་རྣམས་ཀྱི་མངའ་བདག་དུས་བཟངས་འདིས་བག་མེད་པ་རྣམས་ཀྱིས་བག་མེད་པར་རྒྱུ་བའི་ལྷ་དེ་དག་རྣམས་ཀྱང་ངོ་མཚར་བར་བྱེད་པའི་དབྱངས་མཚུངས་པ་མེད་པར་གྱུར་པས་གཙུག་ལག་གི་ཆོས་སྟོན་པར་བྱེད་དོ། །དེ་ནས་ལྷ་དེ་{{page:{number:1910,folio:102b,volume:71}}}དག་རྣམས་ཀྱིས་གཙུག་ལག་གི་ཆོས་དེ་ཐོས་པར་གྱུར་ནས། རབ་ཏུ་རྣམ་པར་དང་བར་གྱུར་པའི་ཡིད་ཐམས་ཅད་ལ་སྐྱེས་ནས་དེ་ལ་དེ་དག་རྣམས་ཀྱིས་འདི་སྐད་ཅེས་བརྗོད་དེ། ཡང་ཇི་ལྟར་ཁྱོད་ཁོ་ན་འདི་ན་ལྷ་ཡིན་ཏེ། གང་ལ་ཡང་རྣམ་པ་འདི་འདྲ་བའི་བློ་དང་སྒྲུབ་པ་མེད་པའི་ཕྱིར་རོ། །བདག་ཅག་རྣམས་ནི་དུད་འགྲོ་ཡིན་ཏེ་བག་མེད་པས་རྣམ་པར་བཅོམ་པ་དང་ཡུལ་རྣམས་ལ་དཔུང་གཉེན་དུ་བྱེད་པས་རྟག་ཏུ་ཡང་སྲེད་པས་ཉེ་བར་བཅོམ་པའི་སེམས་གང་ལ་ཡང་རྣམ་པ་དེ་ལྟ་བུ་ཉིད་ནི་མེད་དེ། བདག་ཅག་རྣམས་ཐམས་ཅད་ཀྱིས་གུས་པ་ཐམས་ཅད་ཀྱིས་གླུ་བླངས་པར་གྱུར་ཀྱང་རྣམ་པ་ཇི་སྲིད་པར་གྱུར་པའི་དབྱངས་དེ་དག་རྣམས་ནི་མི་འབྱུང་ངོ་། །དེ་ནས་དེའི་དུས་འདིར་ངང་པ་རྣམས་ཀྱི་མངའ་བདག་དེས་ཚིགས་སུ་བཅད་པའི་དབྱངས་ཀྱིས་བསྙད་པ། ཇི་ལྟར། དམ་ཆོས་བྱིན་རླབས་དང་ལྡན་པ། །ཆོས་བསྒྲགས་གནས་པའི་དབང་ཇི་བཞིན། །དམ་ཆོས་བསྒྲགས་པ་ཐོས་ནས་ནི། །སྡིག་པ་རྣམ་སྤོང་སྐྱེས་བུ་དེ། །དགའ་བས་ལེགས་པར་རབ་ཏུ་བསྒྲུབ། །རྟག་པར་ཡང་ནི་སྐྱེད་པར་བྱེད། །དམ་ཆོས་བསྒྲགས་པ་ཐོས་ནས་ནི། །ཡིད་ནི་ཚིམ་པར་འགྱུར་བ་ཡིན། །དགེ་བའང་ཤིན་ཏུ་ཆེན་པོ་ནི། །རྒྱུད་ལ་ཀུན་ནས་རབ་ཏུ་འཇོག །ཐོས་ནས་ཆོས་ནི་འཛིན་པར་འགྱུར། །ཐོས་ནས་སྡིག་པ་མི་བྱེད་དོ། །ཐོས་ནས་ལས་དང་འབྲས་བུ་ཤེས། །དེ་ནི་མྱ་ངན་འདས་པར་འགྲོ། །ཐོས་ནས་ཆོས་ལ་རྟོགས་པ་དང་། །ཐོས་ནས་སངས་རྒྱས་ལ་རབ་དང་། །ཐོས་ནས་སྡུག་བསྔལ་རྣམ་གྲོལ་བའི། །མི་གང་དེ་ནི་མཁས་པ་ཡིན། །ཆོས་བསྒྲགས་དེ་ཉིད་ཤེས་པ་ནི། །ཐོས་པས་ཡིད་ཅན་རྣམས་ལ་འགྱུར། །དེ་ཕྱིར་རབ་འབད་ཐོས་པའི་བློ། །རབ་ཏུ་བརྩོན་པས་བྱ་བར་གྱིས། །ཐོས་ནས་འཁོར་བ་ལས་ཁ་ཕྱིར། །གཏམ་ནི་བདེ་བར་གཤེགས་པས་གསུངས། །སྲིད་པ་རྣམ་པ་གསུམ་བཅོམ་ནས། །གོ་འཕང་ཉམས་པ་མེད་པར་འགྲོ། །རབ་ཏུ་བརྩོན་པ་རྣམ་བཞི་ཡིས། །སྐྱེ་འགག་མེད་པའི་ཆོས་རྣམས་ནི། །ཐོས་ནས་ས་བོན་ཐམས་ཅད་པ། །དེ་ཐོས་སྐྱེས་བུས་རྣམ་པར་བསྒོམ། །ཕུང་པོ་སྐྱེ་མཆེད་ཁམས་རྣམས་ཀྱི། །གང་ཕྱིར་མཚན་ཉིད་དེ་གཉིས་དག །ཐོས་ནས་ཀྱང་ནི་ཐམས་ཅད་ཤེས། །དེ་ཕྱིར་ཤེས་{{page:{number:1911,folio:103a,volume:71}}}རབ་མཆོག་ཡིན་ནོ། །གང་ཡང་འཁོར་བར་ཀུན་འཆིང་བའི། །རབ་ཀྱི་སྟོབས་ལྡན་སྐྱོན་དེ་དག །དམ་ཆོས་ཐོས་པ་རྣམས་ཀྱིས་ནི། །དེ་ནི་ལྷག་མ་མེད་པར་འཇོམས། །སྐད་ཅིག་མ་ལུས་པར་རབ་འཇུག །ལྷག་མ་མ་ལུས་པར་ཡང་ལྡོག །ཐོས་དང་ལྡན་པས་རབ་ཏུ་ཤེས། །དེ་ཕྱིར་ཐོས་པ་བླ་ན་མེད། །འཆི་བའི་དུས་སུ་ཕྱིན་པ་ཡི། །ཚོར་བས་གཟིར་བའི་ལུས་ཅན་རྣམས། །ཇི་ལྟར་ཐོས་པ་ལ་དམིགས་ཏེ། །ཅུང་ཟད་སྙིང་ལ་སྐྱེས་པ་ཡིན། །ཐོས་པའི་མེ་ཡིས་མ་ལུས་ཀུན། །ཉོན་མོངས་ཤིང་ནི་གང་བསྲེགས་པའི། །དེ་དག་སླར་ཡང་འབྱུང་བ་ནི། །ནམ་ཡང་དམིགས་པ་མ་ཡིན་ནོ། །བག་ཡོད་པ་ཡིས་བསྲེགས་པའི་ཡང་། །བདེ་ལས་བདེ་བ་ཐམས་ཅད་འབྱུང་། །ཐོས་པའི་གཞི་ལས་བདེ་ལེགས་ཡིན། །དེ་ཕྱིར་ཐོས་པ་མཆོག་ཡིན་ནོ། །དམ་ཆོས་བསྒྲགས་པ་མཉན་ནས་ནི། །སྤེལ་ལ་ཉེར་བསྟེན་མཁས་པ་ཡང་། །རྒ་དང་འཆི་བ་སྤངས་པ་ཡི། །བླ་ན་མེད་པའི་གནས་སུ་འགྲོ། །ཐོས་པས་སྡིག་པ་མི་བྱེད་ཅིང་། །ཐོས་པས་ཆོས་ལ་འཇུག་པར་བྱེད། །ཐོས་ནས་སྡུག་བསྔལ་ལས་རྣམ་གྲོལ། །དེ་ཕྱིར་ཐོས་པ་གཙོ་བོ་ཡིན། །ལུས་ངག་ཡིད་གསུམ་དག་པ་ནི། །ལུས་ཅན་རྣམས་ཀྱི་ཐོས་པས་ཡིན། །དེ་ཕྱིར་ལེགས་པར་དག་འདོད་གང་། །དེས་ནི་གུས་པར་མཉན་པར་བྱ། །ཐོས་པའི་གྲུ་ལ་ལེགས་བརྟེན་ནས། །བརྩོན་འགྲུས་བརྟན་པོས་ཕ་རོལ་གནོན། །རྣམ་པ་སྣ་ཚོགས་ཆེ་རྒྱས་པར། །སྐྱེས་བུ་མྱུར་དུ་སྒྲོལ་བར་འགྱུར། །ཐོས་པས་ཕྱུག་པའི་སྐྱེས་བུ་ནི། །ནོར་རྣམས་ཀུན་ཏུ་ལྡན་པར་བརྗོད། །ཐོས་མེད་དོན་གྱི་ནོར་ལྡན་པ། །དེ་དབུལ་རབ་ཏུ་སངས་རྒྱས་གསུང་། །དམ་ཆོས་ནོར་ནི་ཉམས་པ་དང་། །བླ་མ་ཡང་ནི་སྤངས་པ་ཡི། །གསོན་པའི་འབྲས་བུ་མེད་པ་དང་། །སྡིག་པས་ཀྱང་ནི་བཅོམ་པར་འདོད། །བག་མེད་པ་དང་ལེ་ལོ་ཅན། །སྡིག་པའི་གྲོགས་ཀྱི་ལུས་ཅན་རྣམས། །གསོན་པ་འབྲས་མེད་མིག་གི་ནི། །འབྲས་བུ་གཞན་གྱིས་བཏོན་པ་བཞིན། །ཐོས་པའི་མིག་དང་རྣམ་བྲལ་བ། །དམུས་ལོང་ཞེས་ནི་མངོན་པར་བརྗོད། །གང་ཡང་ཆོས་ནི་ཡོངས་བོར་ནས། །ཆོས་མིན་པ་ལ་རྗེས་གནས་པ། །དེ་ནི་སྨན་རྣམས་ཡོངས་བོར་ནས། །ནད་ཉིད་ཉེ་བར་སྟེན་པ་{{page:{number:1912,folio:103b,volume:71}}}ཡིན། །བསྟེན་པ་ཉིད་ཀྱང་སྐྱེས་བུ་དེས། །ཆོས་ནི་རྣམ་པ་དུ་མར་སྤེལ། །ཆར་རྣམས་དང་ནི་ཚོགས་པ་ལས། །ཆུ་ཀླུང་རབ་ཏུ་འཇུག་པ་ལྟར། །ཆོས་ལ་སྤྱོད་པ་རབ་ཞིའི་བདག །དུས་སུ་ལྡང་དང་མཉམ་པར་བཞག །ངེས་པར་བདེ་བའི་སྐལ་ལྡན་འགྱུར། །བག་མེད་པས་ཀྱང་བསླུས་པ་མིན། །དེ་ཕྱིར་ཤེས་རབ་ཡོན་ཏན་དུ། །ཤེས་ཀྱིས་མཁས་པས་ཤེས་རབ་སྟེན། །ཤེས་མིན་གང་དག་ལེགས་ལྡན་པའི། །བདེ་བའི་སྐལ་ལྡན་སྐྱེ་འགག་མེད། །དེ་ལྟར་དུས་བཟངས་དེས་ལྷ་དེ་དག་རྣམས་ཀྱི་དགེ་བའི་རྩ་བ་དེ་སྙིང་ལ་ལེགས་པར་འཇུག་པར་བྱེད་དོ། །རབ་ཏུ་འགོད་པར་བྱེད་དོ། །ལན་ཅིག་དང་ཕྱོགས་གཅིག་མ་ཡིན་པར་ཡང་ཕན་པར་གྱུར་པ་རྣམས་ཉེ་བར་སྡུག་པར་བྱེད་ལ། མི་ཕན་པ་རྣམས་དང་བྲལ་བར་བྱེད་དོ། །རྫོགས་པའི་སངས་རྒྱས་ཀྱིས་གསུངས་པའི་གཙུག་ལག་གི་ཆོས་རྣམས་སྟོན་པར་བྱེད་དོ། །དེ་ནས་ལྷ་དེ་དག་གིས་དེའི་དྲུང་ནས་ཆོས་དེ་དག་ཐོས་པར་གྱུར་ནས་གུས་པ་ལེགས་པར་སྐྱེས་པས་ཚིམ་པར་གྱུར་པའི་ཡིད་ཀྱིས་སླར་ཉིད་ཀྱང་བག་མེད་པ་ཞེན་པར་གྱུར་པའི་ལུས་ལྷན་ཅིག་པའི་སྐྱོན་གྱིས་རྩེད་མོ་རྩེ་འདོད་པས་གཞན་དུ་འགྲོ་བར་བྱེད་དོ། །དུས་བཟངས་ཀྱང་བཅོམ་ལྡན་འདས་གསེར་ཐུབ་ཀྱིས་གསུངས་པའི་དམ་པའི་ཆོས་སྒྲོགས་པའི་སྙིང་པོ་ཞེས་བྱ་བའི་མདོ་ཡོན་ཏན་དུ་མ་དང་ལྡན་པ་དེ་བཤད་ནས་ཡུལ་གཞན་ལ་ཆོས་ཁོ་ན་སེམས་པར་བྱེད་པས་ཀུན་ཏུ་གནས་སོ། །བཅོམ་ལྡན་འདས་གསེར་ཐུབ་ཀྱིས་གསུངས་པའི་མདོ་ཡོན་ཏན་སུམ་ཅུ་དང་ཡང་དག་པ་ལྡན་པའི་དམ་པའི་ཆོས་སྒྲོགས་པའི་སྙིང་པོ་ཞེས་བྱ་བ་རྫོགས་སོ།། །།འཐབ་བྲལ་བ་རྣམས་ཀྱི་ས་རཱ་ཛ་ནི་དེ་ན་རྒྱུ་བར་བྱེད་པའི་ལྷ་དེ་དག་རྣམས་ཀྱང་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པར་གྱུར་པའི་ལས་དེ་ཟད་པར་མ་གྱུར་གྱི་བར་དེ་སྲིད་དུ་རྔ་སྐད་ཡན་ལག་ལྔ་དང་ལྡན་པ་དང་ལྷ་རྫས་ཀྱི་འདོད་པའི་ཡོན་ཏན་ལྔས་དགའ་བར་བྱེད་དོ། །གང་གི་ཚེ་དེ་དག་ཟད་པར་གྱུར་པ་དེའི་ཚེ་ཉེས་པར་བྱས་པའི་ལས་རྣམས་ཀྱིས་སླར་ཉིད་ཀྱང་དམྱལ་བ་དང་ཡི་དགས་དང་དུད་འགྲོ་རྣམས་སུ་སྐྱེ་བར་འགྱུར་རོ། །གང་ཡང་མི་{{page:{number:1913,folio:104a,volume:71}}}རྣམས་དང་སྐལ་བ་འཐུན་པར་གྱུར་པ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མིར་སྐྱེས་པར་གྱུར་ན། དེ་ཕུན་སུམ་ཚོགས་པར་གྱུར་ལ་མཆོག་ཏུ་སྐྱིད་པའི་སྐལ་བ་ཅན་དང་། མཆོག་ཏུ་བདེ་བར་གྱུར་པ་དང་། རྒྱུན་དུ་དམ་པའི་ཆོས་རྣམས་མཉན་པར་འདོད་པ་དང་། ཆོས་པའི་མཆོག་ཏུ་གྱུར་པ་དང་། ཡིད་གཞུངས་པ་དང་། ཡང་དག་པའི་ལྟ་བ་ཅན་དང་། རྒྱལ་པོའམ་རྒྱལ་པོའི་བློན་པོར་ཡང་ལས་དེའི་རྒྱུ་འཐུན་པས་འགྱུར་རོ། །རཱ་ཛ་ནི་ན་རྒྱུ་བ་ཞེས་བྱ་བའི་ས་རྫོགས་སོ།། །།གཞན་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་འཐབ་བྲལ་བའི་ལྷ་རྣམས་ཀྱིས་ལ་ཀུན་ཏུ་ལྟ་བར་བྱེད་དེ། དེས་ཐོས་པ་ལས་བྱུང་བའི་རང་བཞིན་གྱི་ཤེས་རབ་ཀྱིས་འཐབ་བྲལ་བའི་ལྷ་རྣམས་ཀྱིས་རྣམ་པ་སྣ་ཚོགས་པར་རྣམ་པར་བཀྲ་བ་ཞེས་བྱ་བ་ཇི་ལྟར་ཡོད་པ་དེ་མཐོང་ངོ་། །ས་དེར་ཡང་ལས་གང་གིས་སེམས་ཅན་རྣམས་སྐྱེ་བར་འགྱུར་བ་ཡང་། དེས་ཇི་ལྟ་བ་བཞིན་དུ་མཐོང་བ། སྐྱེས་བུ་དམ་པ་གང་གིས་དགེ་ལེགས་བྱེད་པར་གྱུར་པས། ལུས་དང་། ངག་དང་། ཡིད་ཀྱི་ལས་རྣམས་དགེ་བ་ལ་རབ་ཏུ་ཞུགས་པ་ཚུལ་ཁྲིམས་དང་ལྡན་པར་གྱུར་པ་དང་། གཞན་གྱིས་བཀྲི་བར་མི་འགྱུར་བ་དང་། ཡང་དག་པའི་ལྟ་བ་དང་། ཡང་དག་པའི་འཚོ་བ་དང་ལྡན་པས་ཉེ་འཁོར་ཀུན་ནས་མཆོག་ཏུ་དྲི་མ་མེད་པར་སྤྱོད་པར་གྱུར་ཅིང་། དྲང་པོ་དང་དྲང་པོའི་རང་བཞིན་ཅན་དུ་གྱུར་པས། སེམས་ཅན་རྣམས་ལ་མངོན་པར་ཞེན་པར་གྱུར་པའི་བློར་གྱུར་པས། སྲོག་གཅོད་པ་དང་མ་བྱིན་པར་ལེན་པ་རྣམས་ནི་སྤངས་པར་གྱུར་ཅིང་། འདོད་པ་ལ་ལོག་པར་གཡེམ་པ་ཡང་སྤངས་པར་གྱུར་པ་ལ་འདི་ལྟ་སྟེ། རྨི་ལམ་ན་ཡང་བུད་མེད་མཐོང་བར་གྱུར་ནས་མངོན་པར་ཞེན་པར་མི་བྱེད་དོ། །དེ་དང་ལྷན་ཅིག་ཏུ་བགྲོད་པར་ཡང་མི་བྱེད་དོ། །ཉིན་མོ་ཡང་གཞན་རྣམས་དང་ཡིད་ཀུན་ཏུ་རྙོག་པ་དང་བཅས་པས་ཡོངས་སུ་རྣམ་པར་རྟོག་པར་མི་བྱེད་དོ། །ཇི་ལྟ་བར་བདག་གིས་འདོད་པ་རྣམས་ལ་ལོག་པར་གཡེམ་པ་དག་དེ་ལྟར་ཡོངས་སུ་སྤང་བར་བྱས་པར་{{page:{number:1914,folio:104b,volume:71}}}གྱུར་ན། ཇི་ལྟར་མཆོག་ཏུ་རྣམ་པར་དག་པའི་འབྲས་བུ་རྣམས་བདག་ལ་འབྱུང་བར་འགྱུར་ཏེ། ང་ཉིད་ཀྱིས་འདོད་པ་ལོག་པར་གཡེམ་པ་འདི་རྣམ་པར་སྤངས་པའི་རྒྱུས་བདག་ལྷར་ཡང་འགྱུར་ལ་ལྷ་གཞན་དག་རྣམས་སུ་ཡང་རུང་སྟེ། དེས་ལྷའི་བུ་མོའི་ཚོགས་རྣམས་ཀྱིས་ཡོངས་སུ་བསྐོར་བར་བདག་འབྱུང་བར་འགྱུར་ཞིང་། ལྷའི་ཡང་བུད་མེད་ཀྱི་མཆོག་རྣམས་ལ་བདག་ཉེ་བར་ལོངས་སྤྱོད་པར་འགྱུར་གྱི་མིའི་ནི་མ་ཡིན་ནོ། །དེ་ལྷའི་བུ་མོ་རྣམས་གང་ཡིན་པ་ཁོ་ནའི་བསམ་པས་དེ་ནི་རྙོག་པ་དང་བཅས་པའི་ཚངས་པར་སྤྱད་པ་སྤྱོད་པར་འགྱུར་རོ། །ཇི་ལྟར་བདག་ལ་ལྷ་དེ་ཉིད་ཀྱིས་ཀྱང་བྱ་བ་མེད་ཀྱི། གལ་ཏེ་འདིར་བདག་གིས་འདོད་པ་ལ་ལོག་པར་གཡེམ་པ་རྣམ་པར་སྤངས་པར་མ་གྱུར་པ་ནི། ཇི་ལྟར་གང་དག་གིས་བུད་མེད་རྣམས་དང་། སྔོན་ཡང་ལྷན་ཅིག་ཏུ་བགད་ཅིང་བསྒྱིངས་ལ་རྩེས་པ་དང་ཡོངས་སུ་སྤྱོད་པ་དེ་དག་རྣམས་ནི་ཡང་དག་པའི་འགྲོ་བར་སྐྱེ་བར་འགྱུར་བའི་ལེགས་པ་མ་ཡིན་ནོ། །དེ་གང་གི་ཚེ་སྔོན་བུད་མེད་རྣམས་དང་ཉེ་བར་ལོངས་སྤྱད་པར་གྱུར་པའི་ལྷན་ཅིག་ཏུ་བགད་པ་དང་བསྒྱིངས་པ་དང་རྩེས་པ་དེ་ཡང་ཡིད་ཀྱིས་རོ་མྱོང་བར་མི་བྱེད་དོ། །ཀུན་ཏུ་རྟོག་པར་ཡང་མི་བྱེད་དོ། །འདུན་པའི་འདོད་ཆགས་ཡིད་ལ་སྐྱེས་པར་གྱུར་ན་ཡང་འགོག་པ་ལ་བརྩོན་པར་བྱེད་དོ། །དེའི་ཚེ་འབད་པར་བྱེད་དེ། བགད་པ་དང་བསྒྱིངས་པ་དང་ཡོངས་སུ་སྤྱོད་པར་གྱུར་པའི་རྣམ་པར་རྟོག་པ་རྙིང་པ་གང་ཡིན་པ་བདག་ལ་སྐྱེས་པ་རྣམས་དང་། སོ་སོར་ཉེ་བར་ལོངས་སྤྱད་པའི་བུད་མེད་རྙིང་པ་རྣམས་ལ་ཡང་རྣམ་པར་རྟོག་པས་རྟོག་པར་མི་བྱེད་དེ། སྐྱེས་པ་རྣམས་ལ་ཡང་ངེས་པར་བརྩོན་པར་བྱེད་དོ། །སྐྱེས་བུ་དམ་པ་དེ་ལས་དེ་དག་གིས་ལུས་ཞིག་པར་གྱུར་ནས་ཤི་བའི་འོག་ཏུ་མཐོ་རིས་བདེ་འགྲོའི་འཇིག་རྟེན་འཐབ་བྲལ་གྱི་ལྷ་རྣམས་ཀྱི་རྣམ་པ་སྣ་ཚོགས་པ་རྣམ་པར་བཀྲ་བའི་ས་ལ་སྐྱེ་བར་འགྱུར་རོ། །དེར་སྐྱེས་པ་འདི་ཡང་ལེགས་པར་བྱས་པའི་ལས་ཀྱི་མཐའ་ལ་སྤྱོད་པར་གྱུར་པའི་ལེགས་པར་སྨིན་པའི་དགེ་བའི་ལས་རྣམས་ཀྱི་འབྲས་བུ་ལ་ཉེ་བར་ལོངས་སྤྱོད་པས། འདོད་པའི་ཡོན་ཏན་ལྔ་{{page:{number:1915,folio:105a,volume:71}}}དང་ཡང་དག་པར་ལྡན་པ་ཇི་ལྟར་གང་ཁོ་ནར་ལྷ་དེ་སྐྱེས་པར་གྱུར་པ་རྣམས་ལས། རེ་ཞིག་དང་པོ་ཁོ་ནར་ཐམས་ཅད་ནས་རིན་པོ་ཆེའི་འོད་ཟེར་གྱིས་ཐམས་ཅད་རྣམ་པར་བཀྲ་བར་གྱུར་པ་དེའི་མཐོ་རིས་ཀྱི་ཡུལ་དེ་དག་ཡིན་ནོ། །དེ་ལ་ལྷ་དེའི་ལེགས་པར་བྱས་པའི་ལས་ཀྱིས་གསར་དུ་རིན་པོ་ཆེ་འདི་དག་རྣམས་རབ་ཏུ་འབྱུང་བ་ཡིན་ནོ། །འདི་ལྟ་སྟེ། ཉེ་འཁོར་རྣམས་ན་རྡོ་རྗེ་རྣམ་པ་དུ་མ་དང་། རིའི་རྩེ་མོ་ལ་རྣམ་པ་སྣ་ཚོགས་པའི་འོད་ཟེར་གྱི་ཕྲེང་བ་དང་ལྡན་པ་རྣམས་ལ། ཇི་ལྟར་བཻ་ཌཱུརྱ་དང་སྔོན་པོ་དང་སྔོན་པོ་ཆེན་པོ་དང་ཤེལ་དང་མུ་སཱ་ར་གལྦ་དང་པད་མ་རཱ་ག་དང་མ་ར་ག་ཏ་མཆུ་ལྟུང་བ་རྣམས་དང་། དེ་བཞིན་དུ་གཞན་དག་ཀྱང་ལྷ་རྫས་ཀྱི་ལས་ཀྱི་ཁྱད་པར་རྣམས་ཀྱིས་ཁྱད་པར་དུ་སྐྱེས་པར་གྱུར་པའི་རིན་པོ་ཆེའི་རྣམ་པ་བརྒྱ་སྟོང་ཕྲག་རྣམས་ཀྱི་འོད་ཀྱིས་གནས་དེར་ཤིན་ཏུ་ཡང་ཁྱབ་པར་གྱུར་ཏོ། །དེ་རེ་ཞིག་དང་པོ་ཉིད་ཁོ་ནར་ཁ་དོག་སྣ་ཚོགས་པའི་འོད་རྣམ་པར་རྒྱས་པ་རྣམས་ཡང་དག་པར་མངོན་པར་མཐོང་ནས་མིག་གི་རྣམ་པར་ཤེས་པ་ཀུན་ཏུ་འཇུག་པར་བྱེད་དོ། །གང་དག་དེས་སྔོན་ནམ་ཡང་མ་མཐོང་བ་དེ་ལ་དེའི་མིག་གི་རྣམ་པར་ཤེས་པ་ཤིན་ཏུ་འཕེན་པར་བྱེད་དོ། །དེའི་རྗེས་ཐོགས་ལ་རྣམ་པ་སྣ་ཚོགས་པར་གྱུར་པ་མཚུངས་པ་མེད་པའི་ལྷ་རྫས་རྣམས་ཀྱི་གླུ་དང་རྔ་དང་རོལ་མོའི་སྒྲ་རྣམས་ཀྱི་སྒྲ་ཉན་པར་བྱེད་དོ། །དེའི་རྗེས་ཐོགས་ལ་འདི་ལྷ་རྫས་ཀྱི་དྲི་རྣམ་པ་སྣ་ཚོགས་པ་དཔེ་མེད་པའི་རྣམ་པ་རྣམས་ལ་སྣ་ཀུན་ཏུ་འཇུག་པར་ཡང་བྱེད་དོ། །དང་པོར་སྐྱེས་པ་དེ་གསུམ་གྱིས་ཐོག་མ་ཁོ་ནར་ཀུན་ཏུ་གཡེང་བར་ཤེས་པར་བྱ་སྟེ། སྔ་ན་མ་མཐོང་བ་དང་མཚུངས་པ་མེད་པ་རྣམས་ཀྱིས་བག་མེད་པའི་ས་ལ་ཀུན་ནས་འཇུག་པར་བྱེད་དོ། །དེ་དག་རྣམས་མངོན་པར་མཐོང་ནས་གང་དག་ལྷ་ཉིད་དུ་གྱུར་པ་དེ་དག་ནི་སྐལ་བ་དང་ལྡན་པ་ཡིན་པས་ལེགས་པར་བྱས་པའི་ལས་ཀྱིས་རྩེ་མོར་གྱུར་པ་དེ་དག་ནི་ནགས་ཀྱི་ནང་གི་གསེབ་དག་ནས་ཀུན་ཏུ་འོང་བར་བྱེད་དོ། །ནགས་དེ་ཡང་འོད་སྣང་བ་ཞེས་བྱ་བ་སྟེ་ཉེ་འཁོར་ཀུན་ན་འོད་ཟེར་རྣམ་པ་སྣ་ཚོགས་པ་མཚུངས་པ་མེད་པ་རྣམས་རབ་ཏུ་སྣང་བར་བྱེད་དོ། །ནགས་དེ་ལ་ལྷ་དེ་དག་གིས་ཀུན་ནས་བགྲོད་ནས་གང་ན་ལྷ་གསར་དུ་སྐྱེས་པ་ཡོད་པ་དེར་ཉེ་བར་རྒྱུགས་པར་བྱེད་པ་རྣམས་ནི། ཆ་བྱད་སྣ་{{page:{number:1916,folio:105b,volume:71}}}ཚོགས་པ་འཆང་བ་གཟུགས་སྣ་ཚོགས་པ་དང་ལྡན་པ་རྣམ་པ་སྣ་ཚོགས་པའི་གླུ་དང་རྔ་སྒྲ་དང་རོལ་མོའི་སྒྲ་སྙན་པ་རྣམས་དང་གླུ་ཀུན་ཏུ་སྒྲོགས་པར་བྱེད་པ་དང་གླུ་དབྱངས་སྙན་པ་དཔེ་མེད་པ་དགའ་བར་གྱུར་པ་རྣམས་ཉེ་བར་བྱུང་ནས་སྐད་རྣམས་ཀུན་ཏུ་འདོན་ནོ། །དེ་ནས་ལྷ་དེ་ཡང་དེ་དག་རྣམས་མངོན་པར་མཐོང་བ་དང་ཐོག་མ་མེད་པའི་དུས་ནས་གོམས་པར་གྱུར་པའི་འདོད་ཆགས་ཀྱི་བློས་ཀུན་ནས་འཕངས་པས། གང་ན་ལྷ་དེ་དག་ཡོད་པ་དེར་རབ་ཏུ་དགའ་བའི་ཡིད་ཀྱིས་འདྲེ་བར་བྱེད་དོ། །དེ་དག་རྣམས་ཀྱང་གང་ན་ལྷ་འདི་ཡོད་པ་དེར་ཉེ་བར་རྒྱུ་སྟེ། ཁ་ཅིག་ནི་ནམ་མཁའི་དཀྱིལ་དུ་ཤིན་ཏུ་འཕགས་པར་གྱུར་ནས་པི་བང་ལག་ན་ཐོགས་པས་གླུ་ལེན་པར་གྱུར་པས་སོ། །གཞན་དག་ཁ་ཅིག་ནི་ཁང་བུའི་སྟེང་ན་ཆེས་རབ་ཏུ་རྒོད་པར་བྱེད་པའི་མིག་གིས་མེ་ཏོག་ཀུན་ཏུ་སྦྲེལ་བས་མཚུངས་པ་མེད་པ་རྣམས་ཀྱི་དྲི་སྣོམ་པར་བྱེད་དོ། །ལྷ་གཞན་དག་རྣམས་ཁ་ཅིག་ནི་ས་གཞི་ཉིད་ལ་ཚོགས་པ་འདུས་པ་རྣམས་ཀྱིས་སྣ་ཚོགས་པའི་རོལ་མོ་དང་ལག་ན་མེ་ཏོག་ཐོགས་པར་གྱུར་པས་གང་ན་ལྷ་འདི་ཡོད་པ་དེར་རྒྱུག་པར་བྱེད་དོ། །ལྷ་གཞན་དག་ཁ་ཅིག་ནི་ལག་ན་མེ་ཏོག་རྣམས་ཐོགས་པས་གང་ན་ལྷའི་བུ་འདི་ཡོད་པ་དེར་ཉེ་བར་རྒྱུག་པར་བྱེད་དོ། །ལྷ་གཞན་དག་ཁ་ཅིག་གིས་ནི་སྣ་ཚོགས་པའི་ཁ་དོག་དང་རོ་དང་དྲི་ཕུན་སུམ་ཚོགས་པར་གྱུར་པའི་མྱོས་བྱེད་མྱོས་པའི་སྐྱོན་དང་བྲལ་བ་དག་ཐོགས་ནས་གང་ན་ལྷ་འདི་ཡོད་པ་དེར་ཉེ་བར་རྒྱུག་པར་བྱེད་དོ། །དེ་ནས་ལྷ་གང་དག་གིས་མྱོས་བྱེད་དེ་བཟུང་ནས་རྒྱུག་པར་བྱེད་དེ་བཟུང་ནས་རྒྱུག་པར་བྱེད་པ་དེ་དག་གི་ལག་པ་དག་ལ་དེས་ཀུན་ཏུ་འཇུས་ནས་ལྷ་འདི་མྱོས་བྱེད་དེ་དག་བླངས་ནས་ལྷའི་ཁ་དོག་དང་རོ་ཕུན་སུམ་ཚོགས་པར་གྱུར་པ་རྣམས་འཐུང་བར་བྱེད་དོ། །དེ་ནས་འཐུངས་པར་གྱུར་ནས་དེ་བཅུ་འགྱུར་གྱི་བླ་ལྷག་པར་རབ་ཏུ་དགའ་བ་འཐོབ་པར་འགྱུར་རོ། །དེ་ཡུལ་བཞི་པས་ཀྱང་རྣམ་པར་གཡེངས་པ་ཡིན་ཏེ། སྔར་ནི་གཟུགས་དང་སྒྲ་དང་དྲི་རྣམས་ཀྱིས་ཡིན་ལ་ཕྱི་ནས་ནི་རོས་ཀྱང་ཀུན་ནས་གཡེངས་པར་གྱུར་ཏོ། །ལུས་ཀྱིས་ཀྱང་རྣམ་པ་སྣ་ཚོགས་པར་གྱུར་པའི་མཆོག་ཏུ་བདེ་བ་དང་ལྡན་པའི་ཡིད་ཀྱི་རྗེས་སུ་འཐུན་པར་བྱེད་པའི་རེག་བྱ་རྣམས་ལ་རེག་པར་བྱེད། ཡིད་ཀྱིས་ཀྱང་གང་ཁོ་ན་ཀུན་ཏུ་རྟོག་པར་བྱེད་པ་{{page:{number:1917,folio:106a,volume:71}}}དེ་ཁོ་ན་འབད་པ་མེད་ཅིང་ངལ་བ་མེད་པའི་ཕུན་སུམ་ཚོགས་པར་ལྷན་ཅིག་ཉིད་དུ་འབྱུང་བར་འགྱུར་རོ། །དེ་ལྟར་ལྷ་གསར་དུ་སྐྱེས་པ་དེ་སྲེད་པའི་ཚོགས་དྲུག་གིས་རྣམ་པར་འབྱེད་པར་བྱེད་དོ། །དེ་ནས་ལྷ་གསར་དུ་སྐྱེས་པ་ལྷ་དེ་དག་རྣམས་དང་ལྷན་ཅིག་ཏུ། གང་ན་ལྷ་གཞན་དག་འདོད་པའི་ཡོན་ཏན་ལྔ་དང་བཅས་ཤིང་ཡང་དག་པར་ལྡན་པར་གྱུར་པས་དགའ་བར་བྱེད་པ་འདོད་པ་རྣམས་ཐམས་ཅད་རྗེས་སུ་འཐུན་པའི་ནགས་ཞེས་བྱ་བའི་ནགས་དེར་ལྷ་འདི་ཉེ་བར་འདྲེ་བར་བྱེད་དོ། །དེ་ནས་ལྷ་གསར་དུ་སྐྱེས་པར་གྱུར་པ་དེ་ལྷ་དེ་དག་གིས་ཡོངས་སུ་བསྐོར་བ་ཉིད་ཀྱིས་རྣམ་པ་སྣ་ཚོགས་པའི་རྩེད་མོ་རྣམས་ཀྱིས་རྩེ་བར་གྱུར་པའི་ལྷ་དེ་དག་རྣམས་ཉིད་མཐོང་བ་ལ། ཁ་ཅིག་ནི་པད་མའི་རྫིང་བུ་རྣམས་ན་རྩེ་བར་བྱེད་དོ། །ཁ་ཅིག་ནི་འཁྲི་ཤིང་གི་གསེབ་ཏུ་སོང་ནས་རྩེ་བར་བྱེད་དོ། །ཁ་ཅིག་ནི་རིའི་རྩེ་མོ་རྣམས་ཀྱི་གསེབ་ཏུ་སོང་ནས་རྔ་སྐད་ཡན་ལག་ལྔ་དང་ལྡན་པ་རྣམས་ཀྱིས་རྩེ་བར་བྱེད་དོ། །ལྷ་གཞན་ཁ་ཅིག་ནི་སྲེད་པ་དྲུག་གི་ཚོགས་རྣམས་ཀྱིས་རྣམ་པར་འབྱེད་དོ། །དེ་ནས་ལྷ་གསར་དུ་སྐྱེས་པར་གྱུར་པ་དེ་ལྷ་དེ་དག་རྣམས་དང་ལྷན་ཅིག་ཏུ་གྱུར་པས། གང་ན་ལྷ་གཞན་དག་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ཅིང་ནམ་མཁའི་དཀྱིལ་ན་ཁང་བུའི་རྒྱབ་ཏུ་སོང་ནས་སྣ་ཚོགས་པའི་རིན་པོ་ཆེ་རྣམས་ཀྱིས་རྣམ་པར་བརྒྱན་པའི་ལུས་ཅན་རྣམས་རྩེ་བར་བྱེད་པ་དང་། ལྷ་གཞན་དག་ཁ་ཅིག་ནི་ལྗོན་ཤིང་གི་ཡལ་ག་ལ་ཀུན་དུ་བབས་ནས་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ཏེ་གར་དག་བྱེད་པ་དང་རྒོད་པར་ཡང་བྱེད་པ་དང་རྔ་སྐད་ཡན་ལག་ལྔ་པས་འགྱིང་བར་ཡང་བྱེད་དོ། །དེ་ནས་ལྷ་གསར་དུ་སྐྱེས་པ་དེས་ལྷ་དེ་དག་རྣམས་མངོན་པར་མཐོང་བར་གྱུར་ནས་རབ་ཏུ་ཆེས་དགའ་བར་གྱུར་པའི་ཡིད་ཀྱིས། ལྷ་དེ་དག་རྣམས་ཉིད་ཁོ་ནས་ཡོངས་སུ་བསྐོར་ནས་རྣམ་པར་འདྲེ་བར་འགྱུར་རོ། །ལྷ་དེ་རྣམས་དང་ལྷ་དེ་དག་ཀྱང་ཕན་ཚུན་དུ་ལྷན་ཅིག་ཏུ་གྱུར་ཅིང་ལྷ་དེ་དག་རྣམས་དང་ལྷན་ཅིག་ཏུ་གྱུར་པ་གང་ཡིན་པའི་ལྷ་དེ་དག་རྣམས་དང་ལྷ་གསར་དུ་སྐྱེས་པ་དེ་དང་བཅས་པ་རྣམས་ནགས་དེར་རྗེས་སུ་ཞུགས་པར་གྱུར་ཏོ། །དེ་དེ་ལ་བདེ་བར་རྣམ་པར་རྒྱུ་བར་གྱུར་པས་རྔ་སྐད་ཡན་ལག་ལྔ་དང་ལྡན་{{page:{number:1918,folio:106b,volume:71}}}པ་དང་འདོད་པའི་ཡོན་ཏན་ལྔ་པོ་རང་གི་ལས་དང་འདྲ་བ་རྣམས་ལ་དུས་རིང་དུ་རྩེ་བར་བྱེད་ཅིང་དགའ་བར་ཡང་བྱེད་དོ། །དེ་ནས་དུས་ཤིན་ཏུ་རིང་དུ་ནགས་དེ་ལ་བགྲོད་པར་གྱུར་ནས་འབབ་ཆུ་རྣམ་པ་སྣ་ཚོགས་པ་དང་ལྡན་པ་ཞེས་བྱ་བའི་རི་རིན་པོ་ཆེ་བདུན་གྱིས་རྣམ་པར་བཀྲ་བར་བྱས་པ་ལ་རྩེ་བར་གྱུར་པས་ལྷག་པར་འཁོད་པར་བྱེད་དོ། །དེ་ལྟར་ཕན་ཚུན་དུ་མྱོས་པ་ལ་གྲོགས་སུ་གྱུར་པ་རྣམས་རང་གི་ལས་ཀྱི་འབྲས་བུ་རྣམས་ལ་ལོངས་སྤྱོད་པ་རྣམས་དེ་དང་དེ་ལ་ཡང་རྩེ་བར་བྱེད་པ་ཡིན་ཏེ། ལྗོན་ཤིང་རྣམས་ཀྱི་བར་དག་ཏུ་གྱུར་པའི་འབབ་ཆུ་རྣམས་ལ་དང་། རྣམ་པ་སྣ་ཚོགས་པའི་རྡོ་རིན་པོ་ཆེ་རྣམས་ཀྱིས་རྣམ་པར་བརྒྱན་པ་རྣམས་དང་། རབ་ཏུ་དང་ཞིང་བསིལ་བར་གྱུར་པ་རྣམས་ལ་དང་། མཆོག་ཏུ་བསིལ་བའི་དྲི་མ་མེད་པར་གྱུར་པའི་རིའི་འབབ་ཆུ་སྣ་ཚོགས་པ་དང་ལྡན་པ་དེ་དག་རྣམས་ལ་ཡང་དགའ་བར་བྱེད་དོ། །དེ་ནས་ལྷ་བག་མེད་པ་དེ་དག་རྣམས་ནི་མངོན་པར་མཐོང་བར་གྱུར་ནས། འབབ་ཆུ་ལ་རྒྱུ་བ་ཞེས་བྱ་བ་ལྷ་རྣམས་རྩེ་བར་བྱེད་པའི་བྱ་དག་གིས་ཚིགས་སུ་བཅད་པ་བརྗོད་པ། ཇི་ལྟར། ལས་རྣམས་གང་ཕྱིར་རྣམ་དག་གི། །འབྲས་བུ་བདེ་བར་ཀུན་ནས་གནས། །དེ་ཟད་ནས་ནི་སླར་ལྟུང་བར། །ལྷ་ཡི་འཇིག་རྟེན་ལ་འབྱུང་འགྱུར། །བདེ་བ་ད་ལྟ་བས་རྨོངས་ནས། །མདུན་གྱི་འཇིགས་པ་མཐོང་བ་མིན། །ལས་ཟད་སྡུག་བསྔལ་ཀུན་ཐོབ་པ། །ཕྱི་ནས་ཤེས་པར་འགྱུར་བ་ཡིན། །བདེ་མིན་བདེ་བའི་གཟུགས་ཀྱིས་ནི། །བག་མེད་ཀུན་ནས་རབ་ཏུ་འཇུག །ལས་ཟད་ནས་ནི་རྣམ་ལྟུང་བ། །དེ་ནི་ཕྱི་ནས་ཡོངས་གདུང་འགྱུར། །ལས་གང་ཆུད་ཟ་བར་འཇུག་པའི། །བག་མེད་དུག་བཞིན་དུ་ནི་སྤོངས། །བག་མེད་པས་ནི་ཉེར་བཅོམ་ལྷ། །ཕྱི་ནས་དམྱལ་བའི་སྐལ་ལྡན་ཡིན། །འདུ་བ་ལ་ནི་བློ་དགའ་ཞིང་། །བྲལ་བ་ལ་ཡང་རྗེས་སུ་གདུང་། །འདུས་པའི་མཐའ་ནི་འབྲལ་འགྱུར་བར། །ཆོས་ཉིད་འདི་ནི་རྣམ་པར་གནས། །ཤེས་གང་འཇིག་པར་མི་འགྱུར་བའི། །གནས་དེ་དམིགས་པ་མ་ཡིན་ནོ། །རྣམ་པར་འཇིག་དང་འབྱུང་བ་ཉིད། །ཆོས་རྣམས་བྱུང་ཞིང་འཇིག་པ་ཡིན། །ཇི་ལྟ་ཇི་ལྟར་ལྷ་རྣམས་ཀྱང་། །བདེ་བ་རྒྱུ་བར་མཐོང་བ་ཡང་། །དེ་ལྟ་དེ་ལྟར་{{page:{number:1919,folio:107a,volume:71}}}བག་མེད་པའི། །དུག་གིས་རྨོངས་ནས་རབ་ཆུད་འཛའ། །བག་མེད་ལྷ་རྣམས་ཐམས་ཅད་ཀྱིས། །སྔར་ནི་དགའ་བ་བཞིན་དུ་མཐོང་། །ཕྱི་ནས་སྡུག་བསྔལ་མཐོང་ནས་ནི། །མི་རྣམས་ལ་ནི་དགྲ་བཞིན་སྐྱེ། །བུད་མེད་དང་འདྲེ་བློ་ལྡན་གྱིས། །བག་མེད་རྣམས་ལས་ལྷག་པར་བརྗོད། །དེ་དང་འདྲེ་ལས་ལྷ་རྣམས་འཇིག །ལྷ་མིན་ལྟོ་འཕྱེ་ཆེན་པོ་ཡང་། །བུད་མེད་དང་འབྲེལ་ཆང་འཐུང་དང་། །རྩེད་མོ་ཡུལ་དང་ལྷན་ཅིག་ཏུ། །རྩབ་ཧྲལ་དེ་ནས་ལེ་ལོ་དང་། །དེ་དག་བག་མེད་མྱུ་གུ་ཡིན། །དེ་དག་བྱ་དེས་ལྷ་དེ་དག་རྣམས་མངོན་པར་མཐོང་ནས་རྗེས་སུ་འདོམས་པར་བྱེད་པའི་ཚིགས་སུ་བཅད་པ་རྣམས་བརྗོད་དོ། །དེ་ནས་ལྷ་དེ་དག་ལ་དེ་ལྟར་ཕན་པ་རྣམས་བརྗོད་པར་གྱུར་པ་ན་ཡང་རྟོགས་པར་མི་འགྱུར་བར། ཡུལ་རྣམས་ཀྱིས་ཉེ་བར་བཅོམ་ནས་དེ་ཁོ་ན་བཞིན་དུ་གར་བྱེད་པར་གྱུར་ཅིང་རྒོད་པར་གྱུར་པ་དང་རྩེ་བར་ཡང་གྱུར་པས། སླར་ཡང་འཁྲི་ཤིང་ལྗོན་ཤིང་གིས་ཀུན་ནས་ཁྱབ་པའི་ནགས་འོད་སྣང་བ་དེ་ཉིད་དུ་རབ་ཏུ་འཇུག་པར་བྱེད་དོ། །ནགས་དེ་ན་ནི་མཆོག་ཏུ་དགའ་བར་གྱུར་པ་རྣམ་པ་སྣ་ཚོགས་པའི་ཤིང་དང་འཁྲི་ཤིང་དང་ལྗོན་ཤིང་དང་པད་མའི་རྫིང་བུ་དང་ཁྲུས་ཀྱི་རྫིང་བུ་དང་འབབ་ཆུ་རྣམས་ལ་དགའ་བ་རྣམ་པ་སྣ་ཚོགས་པའི་བྱའི་ཚོགས་བརྒྱ་ཕྲག་གི་སྒྲ་འབྱིན་པ་རྣམས་དང་། མེ་ཏོག་བརྒྱ་སྟོང་ཕྲག་ཁ་བྱེ་བས་དགའ་བར་གྱུར་པ་མན་དཱ་ར་བ་ཀུན་ནས་དུད་པའི་ལྗོན་ཤིང་དང་མྱུ་གུ་ལ་ལྷ་བརྒྱ་ཕྲག་གིས་གང་བས་དགའ་བ། ལྷ་རྫས་ཀྱི་རྔ་སྐད་ཡན་ལག་ལྔ་པའི་སྒྲ་སྒྲོགས་པར་གྱུར་པའི་སྒྲས་ལྷ་དེ་དག་ལྷ་གསར་དུ་སྐྱེས་པ་དེ་དང་ཡང་དག་པར་ལྡན་པས་རྩེ་བར་བྱེད་ཅིང་དགའ་བར་ཡང་བྱེད་དོ། །དེ་ལ་ལྷ་གང་དག་སྐྱེས་ནས་རིང་དུ་ལོན་པ་དེ་དག་རྣམས་ལན་ཅིག་དང་ལན་ཅིག་མ་ཡིན་པར་རྣམ་པ་དུ་མར་ནགས་དེ་དག་དང་ནགས་ཀྱི་བཀོད་པ་དག་རྣམས་ལ་དང་འཇུག་ངོས་དེ་དག་དང་པད་མའི་རྫིང་བུ་དེ་དག་དང་ས་གཞིའི་ཆ་དེ་དག་དང་འཁྲི་ཤིང་གི་ཁང་པ་དེ་དག་དང་། ནགས་ཀྱི་གསེབ་དེ་དག་དང་དཔག་བསམ་གྱི་ཤིང་དེ་དག་དང་ནགས་ཁྲོད་ཀྱི་གསེབ་རིན་པོ་ཆེ་བདུན་གྱི་འོད་ཀུན་ནས་འབར་བའི་འོད་ཟེར་དང་ལྡན་པ་དང་ཁང་བུ་སྔ་ན་མ་མཐོང་བ་དེ་དག་རྣམས་ཀྱིས་དེ་ལྟར་{{page:{number:1920,folio:107b,volume:71}}}ཀུན་དུ་འཁྲིད་པར་བྱེད་དོ། །དེ་བཞིན་དུ་ལྷ་གསར་དུ་སྐྱེས་པ་འདི་ཡང་ཐམས་ཅད་དུ་རྣམ་པར་ལྟ་བར་གྱུར་པས་ཀུན་དུ་འགྲོ་བར་བྱེད་དོ། །ངོ་མཚར་བས་ཡིད་ཀུན་དུ་གཡོས་པར་གྱུར་པའི་བློས་ལྷ་དེ་དག་ཉིད་ཀྱིས་ཡོངས་སུ་བསྐོར་ནས། དེ་ཡུལ་གསར་པ་རྣམས་ཀྱི་སྲེད་པས་གདུངས་པའི་འདོད་པའི་མེ་དང་བག་མེད་པའི་དུད་པས་བསྲེགས་པར་གྱུར་པས་གྱུར་ཅིང་ཡང་དང་ཡང་དུ་བསྲེགས་པར་གྱུར་པས་ལྷ་དེ་དག་རྣམས་ཉིད་ཀྱིས་ཡོངས་སུ་བསྐོར་ནས། ནགས་ཀྱི་ནང་གི་གསེབ་ཏུ་ཡུལ་རྣམས་ཀྱི་སྲེད་པའི་ཤུགས་དུ་མས་བསྲེགས་པར་གྱུར་པས་རྟག་པར་རྒྱུན་དུ་འགྲོ་བར་བྱེད་དོ། །དུས་རིང་དུ་རྒྱུ་བར་གྱུར་པ་ལས་དེ་གལ་ཏེ་ཤེད་ན་ལྷ་དེ་དག་གིས་ཡོངས་སུ་བསྐོར་ནས་གང་ན་རྣམ་པ་སྣ་ཚོགས་པར་བཀྲ་བ་ཞེས་བྱ་བའི་པད་མའི་རྫིང་བུ་ཡོད་པ་དེར་ཀུན་དུ་འགྲོ་བར་བྱེད་དོ། །རྣམ་པ་སྣ་ཚོགས་པར་བཀྲ་བའི་པད་མའི་རྫིང་བུ་དེའི་ཡང་མཚུངས་པ་མེད་པར་གྱུར་པའི་མཛེས་པ་འདི་དག་ཡིན་ཏེ། དཔེར་ན་པད་མ་དེ་ལྟ་བུའི་གཟུགས་རྣམ་པར་བཀྲ་བར་གྱུར་པ་རྣམས་ལ་འདི་ལྟ་སྟེ། བཻ་ཌཱུརྱའི་འདབ་མ་དང་གསེར་གྱི་ཡུ་བ་དང་། པད་མ་རཱ་ག་དང་། གསེར་བཟང་པོའི་སྙིང་པོ་དང་། དངུལ་གྱི་མདོག་དང་མཚུངས་པའི་ཟེ་འབྲུ་དང་ལྡན་པ་རྣམས་ལ་ཨིན་དྲ་ནཱི་ལའི་རང་བཞིན་གྱི་བུང་བ་རྣམས་ཀྱིས་ཉེ་བར་མཛེས་པར་གྱུར་པ་དང་། པད་མ་གཞན་ཁ་ཅིག་ནི་དངུལ་གྱི་རང་བཞིན་གྱི་ཡུ་བ་དང་། ཨིན་དྲ་ནཱི་ལའི་འདབ་མ་དང་། གསེར་གྱི་ཟེ་འབྲུ་ལ་མུ་ས་ར་གལྦ་དང་། ཤེལ་དང་། གསེར་གྱི་མདོག་གི་བུང་བ་རྣམས་ཀྱིས་ཉེ་བར་མཛེས་པར་བྱས་པའོ། །པད་མ་གཞན་ཁ་ཅིག་ནི་གསེར་གྱི་ཡུ་བ་ལ་ཨིན་དྲ་ནཱི་ལའི་འདབ་མ་དང་པད་མའི་ཟེ་འབྲུ་དངུལ་གྱི་སྙིང་པོ་ལ་པད་མ་རཱ་ག་དང་མདོག་མཚུངས་པའི་བུང་བ་རྣམས་ཀྱིས་ཉེ་བར་མཛེས་པའོ། །པད་མ་གཞན་ཁ་ཅིག་ནི་ཡུ་བ་དང་། འདབ་མ་དང་། ཟེ་འབྲུ་དང་། སྙིང་པོ་རྣམས་ཐམས་ཅད་དམར་པོ་ཡིན་ཏེ། དེ་བཞིན་དུ་བུང་བ་ཡང་དམར་པོ་རྣམས་ཀྱིས་ཉེ་བར་མཛེས་པར་བྱས་པའོ། །གཞན་ཡང་པད་མ་གཞན་དག་ནི་ཡུ་བ་དང་། འདབ་མ་དང་། ཟེ་འབྲུ་དང་། སྙིང་པོ་རྣམས་ཐམས་ཅད་ཀྱང་དངུལ་དང་མཚུངས་པར་གྱུར་པ་ལ་བུང་བ་རྣམས་ཀྱང་ཁ་དོག་གཅིག་པའོ། །པད་མ་གཞན་ཁ་ཅིག་ནི་ཨུད་པ་ལ་{{page:{number:1921,folio:108a,volume:71}}}དང་ཆ་འདྲ་བ་དང་། ཡུ་བ་དང་། འདབ་མ་དང་། ཟེ་འབྲུ་དང་། སྙིང་པོ་རྣམས་ཐམས་ཅད་ནས་སྔོན་པོར་གྱུར་པ་ལ་བུང་བའི་ཚོགས་རྣམ་པར་སྒྲོགས་པ་རྣམས་ཀྱིས་ཉེ་བར་མཛེས་པའོ། །གཞན་ཡང་པད་མ་གཞན་རྣམས་རྣམ་པར་མཛེས་པར་གྱུར་པ་པད་མའི་རྫིང་བུ་དེ་ཉིད་ན་ཁ་དོག་རྣམ་པར་བཀྲ་བའི་པད་མ་རྣམས་ལ་འདི་ལྟ་སྟེ། པད་མ་གཅིག་ཀྱང་རིན་པོ་ཆེ་བདུན་གྱི་རང་བཞིན་གྱིས་རྣམ་པར་བཀྲ་བ་དང་དབྱིབས་རྣམ་པ་སྣ་ཚོགས་པ་དང་རྣམ་པ་སྣ་ཚོགས་པར་རབ་ཏུ་སྐྱེས་པར་གྱུར་པའི་པད་མ་རྣམས་ཡིན་ཞིང་། རྣམ་པ་སྣ་ཚོགས་པའི་དྲི་དང་ལྡན་པ་དང་འདབ་མ་ཁ་དོག་སྣ་ཚོགས་པས་ཉེ་བར་མཛེས་པར་གྱུར་པ་རྣམས་ལ་འདི་ལྟ་སྟེ། སྔོན་པོ་དང་། སེར་པོ་དང་། དཀར་པོ་དང་། དམར་པོ་དང་། ནག་པོ་དང་། རྣམ་པར་འདྲེས་པའི་འདབ་མས་ཉེ་བར་མཛེས་པར་བྱས་པའི་པད་མའི་རྫིང་བུ་ལས་སྐྱེས་པ་ལས་བུང་བའི་ཚོགས་རྣམས་ཀྱིས་མཛེས་པར་གྱུར་པའོ། །རྣམ་པ་དེ་སྲིད་པ་རྣམས་ཉིད་ཀྱིས་ཉེ་བར་མཛེས་པར་གྱུར་པས་པད་མའི་གསེབ་རྣམས་རབ་ཏུ་གསལ་ལོ། །རྣམ་པ་དེ་ལྟ་བུར་རྣམ་པར་བཀྲ་བར་གྱུར་པའི་པད་མའི་རྫིང་བུ་དེ་ན་མཆོག་ཏུ་དགའ་བར་གྱུར་པ་རབ་ཏུ་དང་བའི་ཆུ་བསིལ་ཞིང་མངར་བའི་ཆུ་ལ་མཆོག་ཏུ་དགའ་བའི་ལྷ་རྫས་ཀྱི་མདོག་དང་། དྲི་དང་། དབྱིབས་དང་ལྡན་པའི་པད་མས་ཉེ་བར་མཛེས་པར་གྱུར་པ་འདི་ན། ལྷ་གསར་དུ་སྐྱེས་པ་དེ་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ཅིང་ལྷན་ཅིག་ཏུ་ལྷ་རྫས་ཀྱི་འདོད་པའི་ཡོན་ཏན་ལྔ་དང་ལྡན་པར་གྱུར་ནས་རྔ་སྐད་ཡན་ལག་ལྔ་པས་རྩེ་བར་བྱེད་ཅིང་རྒོད་པར་བྱེད་དོ། །རྣམ་པ་སྣ་ཚོགས་པར་རྣམ་པར་བཀྲ་བའི་པད་མའི་རྫིང་བུ་དེའི་མཐའ་མ་ན་ཡང་། ལྷ་རྫས་ཀྱི་འགྲམ་ནས་སྐྱེས་པར་གྱུར་པའི་ལྗོན་ཤིང་གི་རིགས་ཡོད་པ་རྣམས་ནི་གང་དག་གིས་པད་མའི་རྫིང་བུ་དེ་བརྒྱ་འགྱུར་དུ་ཡང་རྣམ་པར་མཛེས་པར་བྱེད་པ་སྟེ། ནམ་ཟླ་ཐམས་ཅད་དུ་རབ་ཏུ་ཁ་བྱེ་བར་གྱུར་པའི་མེ་ཏོག་གི་ཚན་ཀ་ཀུན་ནས་དུད་པ་རྣམས་ཀྱིས་ཡོངས་སུ་བསྐོར་བ་རྣམས་ལ་འདི་ལྟ་སྟེ། ཤིང་གི་ཚོགས་སུ་གྱུར་པ་རྣམས་ལ་ཤིང་གང་དག་གི་མཛེས་པ་འདི་དག་ཡིན་ཏེ། འདི་ལྟར་རྩ་བ་ནས་བཟུང་ནས་སྔོན་པོ་དང་། སེར་པོ་དང་། དཀར་པོ་དང་། ནག་པོ་དང་། དམར་{{page:{number:1922,folio:108b,volume:71}}}པོའི་མདོག་གི་མེ་ཏོག་རྣམས་ཀྱིས་ཉེ་བར་མཛེས་པ་དང་ལྡན་པའི་ལྗོན་ཤིང་རྣམས་ཡིན་ནོ། །པད་མའི་རྫིང་བུ་དེ་ན་གང་དག་ཡོན་ཏན་བརྒྱ་འགྱུར་དུ་གྱུར་པའི་འོད་དང་ལྡན་པའི་བྱའི་ཚོགས་རྣམས་ཀྱིས་དཔག་ཚད་བཅུར་ཉེ་བར་མཛེས་ཤིང་སྐད་སྙན་པ་རྣམས་ཀྱིས་ཉེ་འཁོར་ཀུན་ནས་རྣམ་པར་མཛེས་པར་བྱེད་དོ། །གཞན་ཡང་པད་མའི་རྫིང་བུ་དེ་ཉིད་ན་ཤིང་ལྗོན་པ་འགྲམ་ནས་སྐྱེས་པ་གཞན་དག་ཁང་བུའི་ཤིང་ལྗོན་པ་རྣམས་ཡོད་པ་འདི་དག་ནི་ལྟ་རྣམས་ཀྱི་ལེགས་པར་བྱས་པའི་ལས་ཀྱི་གཟི་བརྗིད་ཡིན་ནོ། །གང་གི་ཚེ་ལྷ་དེ་དག་པད་མའི་རྫིང་བུ་དེ་ན་རྩེ་བར་བྱེད་པ་དེའི་ཚེ་གལ་ཏེ་ན་ཤིང་ལ་རྣམ་པར་འཛེག་པར་གྱུར་ནས་འདི་ལྟར་སེམས་པར་བྱེད་དོ། །ཇི་ལྟར་ཁང་བུ་རྣམས་ཀྱང་བདག་ཅག་ལ་འདིར་བྱུང་བར་གྱུར་ན་རུང་སྙམ་པ་དེའི་ཚེ་ཁང་བུའི་ཤིང་དེ་དག་རྣམས་ལ་བུང་བ་རྣམས་ཚིམ་པར་བྱེད་པའི་མེ་ཏོག་རྣམས་དང་བརྗོད་པ་པ་དང་། དེ་དག་རྣམས་ཐམས་ཅད་ཀྱང་ལྷ་དེ་དག་གི་ལེགས་པར་བྱས་པའི་ལས་ཀྱིས་ཏེ། རིན་པོ་ཆེ་བདུན་གྱི་འོད་རྣམས་དང་ལྡན་པ་དང་རབ་ཏུ་ཕལ་ཆེ་བར་གྱུར་པའི་ཆུ་ཀླུང་དང་། རྫིང་བུ་དང་། ནགས་དང་། ཉེ་བའི་ནགས་དང་། རིའི་རྩེ་མོ་རྣམས་དང་། རིན་པོ་ཆེ་བདུན་གྱིས་ཉེ་བར་སྤྲས་པ་དང་བཅས་པ་རྣམས་གང་ཡིན་པ་དེ་དག་ཁང་བུའི་ནང་དུ་ཕུན་སུམ་ཚོགས་པར་འབྱུང་ངོ་། །དེ་དག་ཁང་བུར་ཞུགས་པར་གྱུར་ཅིང་རྣམ་པ་སྣ་ཚོགས་པའི་རྒྱན་དང་། ཆ་བྱད་ཅན་གྱི་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་ནས་རྩེ་བར་གྱུར་ཅིང་རྒོད་པར་གྱུར་ལ་གླུ་ཡང་ལེན་པར་གྱུར་པས། ནམ་མཁའི་དཀྱིལ་དུ་འཕགས་ནས་འཐབ་བྲལ་བའི་ལྷ་རྣམས་ཀྱིས་གཞན་ལ་ཇི་ལྟར་འདོད་པར་ཀུན་དུ་ལྟ་བར་བྱེད་དོ། །ཡོན་ཏན་དེ་ལྟ་བུ་རྣམས་དང་ལྡན་པའི་འགྲམ་སྐྱེས་ཀྱི་ཤིང་ཞེས་བྱ་བ་གང་དག་ཁང་བུའི་ལྗོན་ཤིང་འདི་དག་རྣམས་ཀྱི་མཐུ་ཡིན་ནོ། །གཞན་ཡང་པད་མའི་རྫིང་བུ་དེ་ཉིད་ཀྱི་འགྲམ་ན་ཡོད་པའི་ཤིང་ལྗོན་པ་རྣམས་ལ། རྣམ་པ་སྣ་ཚོགས་པར་རྣམ་པར་བཀྲ་བའི་མེ་ཏོག་དང་འབྲས་བུ་རྣམ་པ་སྣ་ཚོགས་པར་རྣམ་པར་བཀྲ་བའི་བྱ་རྣམས་ཀྱིས་ཉེ་བར་མཛེས་པར་གྱུར་པས་རྣམ་པར་གསལ་བར་གྱུར་པ་ཡིན་ནོ། །ནོར་བུའི་སྒྲ་ཞེས་བྱ་བ་གང་དག་གི་མཐུ་སྟོབས་ནི་འདི་ཡིན་ཏེ། གང་གི་ཚེ་ལྷ་དེ་དག་{{page:{number:1923,folio:109a,volume:71}}}རྣམས་པད་མའི་རྫིང་བུ་དེ་ཉིད་ན་རྩེ་བར་བྱེད་པ་ན་དེའི་ཚེ་ཤིང་དེ་དག་རླུང་འཇམ་པོ་རྣམས་ཀྱིས་རབ་ཏུ་བསྐྱོད་པར་གྱུར་པས་ཕན་ཚུན་དུ་འདྲུད་པར་བྱེད་དོ། །ཀུན་དུ་འདྲུད་པར་གྱུར་པ་དེ་དག་རྣམས་ཀྱི་ཕན་ཚུན་དུ་སྙན་པར་གྱུར་པ་དང་ཕན་ཚུན་དུ་ཡིད་དུ་འོང་བ་དང་སྒྲ་རྒྱ་ཆེན་པོ་རྣམ་པ་སྣ་ཚོགས་པ་རྣམས་རབ་ཏུ་འབྱུང་བར་འགྱུར་རོ། །ལྷ་རྫས་ཀྱི་ནོར་བུའི་ཕུང་པོ་ཡང་མཆོག་ཏུ་ཡང་བར་གྱུར་པ་དག་མེ་ཏོག་བཞིན་དུ་རབ་ཏུ་འབབ་པའོ། །གང་དག་ནོར་བུ་རྣམས་ཀྱིས་དེའི་ཚེ་ན་ནམ་མཁའ་མ་ལུས་པར་ཀུན་དུ་སྣང་བར་བྱེད་པ་རྣམས་ལ། དཔེར་ན་ཉི་མ་དང་ཟླ་བ་འདི་དག་གིས་འཛམ་བུའི་གླིང་རབ་ཏུ་སྣང་བར་བྱེད་པ་དེ་བཞིན་དུ་ནོར་བུ་དེ་དག་རྣམས་ཀྱིས་རབ་ཏུ་གསལ་བར་བྱེད་དོ། །དེའི་ཚེ་ནམ་མཁའི་རང་བཞིན་རབ་ཏུ་གསལ་བར་བྱེད་པ་ཡང་ཡིན་ནོ། །ལྗོན་ཤིང་གཞན་ཡང་པད་མའི་རྫིང་བུ་དེ་ཉིད་ཀྱི་ངོས་ན་ཡོད་པ་རྣམས་ལ། འདི་ལྟ་སྟེ་སྐྱེ་བོ་མི་གཡོ་བ་ཞེས་བྱ་བའི་ཤིང་ལྗོན་པའོ། །པད་མའི་རྫིང་བུ་དེ་དག་ཉིད་ན་ལྷ་དེ་དག་རྣམས་རྩེ་བར་བྱེད་པ་ན། དེའི་ཚེ་ལྗོན་ཤིང་དེ་དག་ལས་ལྷ་དེ་དག་རྣམས་ཉིད་ཀྱིས་ལེགས་པར་བྱས་པའི་ལས་རྣམས་ཀྱི་འབྲས་བུ་ཁ་དོག་དཀར་བར་གྱུར་པའི་ཁུ་བའི་རྩི་ལྷ་རྫས་ཀྱི་དྲི་དང་རོ་དང་ཁ་དོག་དང་རེག་བྱ་ཅན་དེ་དག་རབ་ཏུ་འབྱུང་ངོ་། །དེའི་ཚེ་ལྷ་དེ་དག་རྣམས་འཐུང་བར་བྱེད་དོ། །དེས་བཅུ་འགྱུར་གྱིས་ཀྱང་ལྷག་པར་ཡིད་ཆེས་རབ་ཏུ་རངས་པར་འགྱུར་རོ། །མྱོས་པའི་སྐྱོན་རྣམས་དང་ནི་བྲལ་བ་ཡིན་ནོ། །ལྷན་ཅིག་སྤྱོད་པར་བྱེད་པ་དེ་དག་རྣམས་ཀྱིས་ཡོངས་སུ་བསྐོར་ནས་གར་དང་རྒོད་པར་ཡང་བྱེད་དོ། །བཟའ་བ་ཡང་བདུད་རྩིའི་རང་བཞིན་རྣམས་རབ་ཏུ་ཟ་བར་བྱེད་དོ། །དེ་ལྟར་ཤིང་དེ་དག་རྣམས་ཉིད་ལས་ལྷ་དེ་དག་རྣམས་ཀྱི་ལས་ཇི་ལྟ་བུ་རྣམས་དང་འདྲ་བར་འགྱུར་རོ། །གཞན་ཡང་པད་མའི་རྫིང་བུ་དེ་ཉིད་ན་རྣམ་པ་སྣ་ཚོགས་པར་རྣམ་པར་བཀྲ་བའི་དྲི་དང་ཁ་དོག་ཅེས་བྱ་བ་འགྲམ་ན་སྐྱེས་པའི་ཤིང་ལྗོན་པ་གཞན་དག་ཡོད་དོ། །གང་གི་ཚེ་ན་ལྷ་དེ་དག་རྣམས་པད་མའི་རྫིང་བུ་དེ་ན་རྩེད་མོ་རྩེ་བར་བྱེད་པ་ན། དེའི་ཚེ་ལྷ་དེ་དག་རྣམས་ཉིད་ཀྱི་ལེགས་པར་བྱས་པའི་ལས་ཀྱིས་བདེ་བའི་རེག་པའི་རླུང་འཇམ་པོ་རབ་ཏུ་འཕྱུར་རོ། །རླུང་དེ་དག་གིས་ཀྱང་ལྗོན་ཤིང་དེ་{{page:{number:1924,folio:109b,volume:71}}}དག་རྣམས་ཀྱི་འདབ་མ་དེ་དག་འདྲུད་པར་བྱེད་དོ། །ཕན་ཚུན་ཀུན་དུ་འདྲུད་པར་གྱུར་པ་དེ་དག་རྣམས་ལས་མཆོག་ཏུ་ཡིད་དུ་འོང་བར་གྱུར་པའི་སྒྲ་རབ་ཏུ་འབྱུང་བ་རྣམས་ལ། འདི་ལྟ་སྟེ་ལྷ་དེ་དག་རྣམས་ཉིད་ཀྱི་རོལ་མོར་གྱུར་པ་མཉམ་པ་དང་ཆགས་པར་འགྱུར་བ་དང་སྙན་པར་གྱུར་པའི་རྣམ་པ་དེ་ལྟ་བུ་རྣམས་ལས་རབ་ཏུ་འབྱུང་བར་འགྱུར་རོ། །དེ་བཞིན་དུ་པད་མའི་རྫིང་བུ་རྣམ་པ་སྣ་ཚོགས་པར་རྣམ་པར་བཀྲ་བ་དེ་ཉིད་ན་འགྲམ་ན་སྐྱེས་པའི་ཤིང་ལྗོན་པ་གཞན་དག་ཡོད་པ་ནི་བྱས་དགའ་བ་ཞེས་བྱ་བའོ། །དེ་དག་གི་མཐུ་ནི་འདི་ལྟ་བུ་ཡིན་ཏེ། འདི་ལྟར་བྱ་གང་དག་ཡིན་པ་དེ་དག་ལྗོན་ཤིང་དེ་དག་རྣམས་ལ་སོ་སོར་གནས་སོ། །ཇི་ལྟར་ལྷ་དེ་དག་རྣམས་སོང་བར་གྱུར་ནས་པད་མའི་རྫིང་བུ་དེ་ཉིད་དུ་ཡུན་རིང་དུ་རྩེད་མོ་རྣམས་བྱས་ཤིང་རྔ་སྐད་ཡན་ལག་ལྔ་པས་དགའ་བར་བྱས་ནས། ལྗོན་ཤིང་དེ་དག་རྣམས་ལ་ལྷག་པར་འཁོད་པར་བྱེད་པ་དང་། དགའ་བར་གྱུར་པ་རྣམས་ལ་ལྟ་བར་འདོད་པའི་ཕྱིར་བྱ་དེ་དག་རྣམས་ཀྱི་ཡང་རྒྱབ་ཏུ་ཞོན་པར་བྱེད་དེ། གང་གིས་རྣམ་པ་ཇི་ལྟ་བུ་དག་གིས་ནམ་མཁའི་དཀྱིལ་དུ་འཕགས་ནས་ས་རྣམས་ཇི་ལྟ་བ་བཞིན་དུ་ཀུན་དུ་བལྟ་བར་འདོད་པའི་རྣམ་པ་དེ་ལྟ་བུར་བྱ་དེ་དག་ལྷ་རྣམས་ཀྱི་སེམས་བསྐྱེད་པ་ཙམ་གྱིས་འགྱུར་རོ། །ཡང་ན་དེར་ཁང་བུ་དག་འགྱུར་ཞིང་ཕལ་ཆེ་བར་གྱུར་པའི་འབབ་ཆུ་དང་། རྫིང་བུ་དང་། ནགས་དང་། ཉེ་བའི་ནགས་དང་། འཁྲི་ཤིང་གི་ཁང་བུ་ཕུན་སུམ་ཚོགས་པ་རྣམ་པ་སྣ་ཚོགས་པར་བལྟ་ན་མཛེས་པར་གྱུར་པའི་བཞོན་པ་རྣམས་ལ་ཞོན་ནས་ལྷ་རྣམས་ཀྱི་ས་ལ་དེ་དག་ཀུན་དུ་ལྟ་བར་བྱེད་དོ། །གཞན་ཡང་བྱ་གཞན་དག་གིས་ཚིགས་སུ་བཅད་པའི་དབྱངས་བརྗོད་པ། ཇི་ལྟར། ཚུལ་ཁྲིམས་བསྲུངས་པའི་མི་རྣམས་འཆི་བ་མཆོག་ཡིན་གྱི། །ཁྲིམས་འཆལ་རྣམས་ནི་ཡུན་རིངས་གསོན་པའང་འདིར་མཆོག་མིན། །མི་ཡིས་ཡོངས་སུ་ཟིལ་གྱིས་མནན་ནས་གནས་ཕྱིར་མིན། །འཆི་འཕོས་ན་ཡང་མ་ཡིན་དམྱལ་བ་རྣམས་སུ་གནས། །སྔ་ཕྱི་རིམ་པར་བློ་ལྡན་རྣམས། །སྐད་ཅིག་རེ་རེ་ཉུང་ངུ་ན་ཉུང་། །གར་པ་དང་ནི་ཁྲུས་མཁན་ཡང་། བྱི་དོར་འབྲས་བུའི་བདག་ཉིད་ཡིན། །
