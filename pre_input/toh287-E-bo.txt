འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་པ། དེ་ནས་རྒྱལ་ཆེན་བཞིའི་ལྷ་རྣམས་མཐོང་ནས། སུམ་ཅུ་རྩ་གསུམ་པའི་གནས་དང་། ལས་རྣམས་ལ་རྟོག་པར་བྱེད་དེ། ལེགས་པར་བྱས་པའི་ལས་དང་། ལེགས་པར་མ་བྱས་པའི་ལས་ཀྱི་རྗེས་སུ་སྤྱད་པ་གང་གིས། སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སུམ་ཅུ་རྩ་གསུམ་པའི་ལྷ་རྣམས་ཇི་ལྟར་འདུག་པ་ནི་འདི་ལྟ་སྟེ། ཆོས་བཟང་ན་གནས་པ་དང་། མཐོ་བ་ན་གནས་པ་དང་། རི་རྩེ་ན་གནས་པ་དང་། ལེགས་མཐོང་ན་གནས་པ་དང་། ཕྱོགས་གཅིག་ན་གནས་པ་དང་། ཤིང་གསེབ་ན་གནས་པ་དང་། ཤིང་རྟ་སྣ་ཚོགས་ན་གནས་པ་དང་། དགའ་བྱེད་ན་གནས་པ་དང་། རྣམ་མཛེས་ན་གནས་པ་དང་། ཡོངས་འདུ་ན་གནས་པ་དང་། འདྲེས་པའི་འགྲམ་ན་གནས་པ་དང་། ཚང་ཚིང་གི་འགྲམ་ན་གནས་པ་དང་། ནོར་བུའི་སྙིང་པོ་ན་གནས་པ་དང་། ཀུན་དུ་གསལ་བར་སྤྱོད་པ་དང་། གསེར་ཕུག་གི་ཁང་པ་དང་། ཕྲེང་བའི་གྲིབ་མ་དང་། དམའ་བ་དང་མཐོ་བ་ན་རྒྱུ་བ་དང་། བཀྲ་བ་སྣ་ཚོགས་ཀྱིས་ཕྱེ་བ། སྦྱོར་བ་ལ་འཇུག་པ་དང་། ཞིབ་ཏུ་སྤྱོད་པ་དང་། གླུའི་སྒྲ་ལ་ཤིན་ཏུ་དགའ་ཞིང་མངོན་པར་ཆགས་པ་དང་། གཟི་བརྗིད་འབར་བ་དང་། ཟླ་བའི་གནས་ལྟར་ཉ་བ་དང་། ཤིང་སཱ་ལ་ཟུང་དང་། མིག་ཕྱེ་ཞིང་འགྲོ་བ་དང་། བཙུམས་ནས་འགྲོ་བ་དང་། ལུས་ཀྱི་མདོག་བཟང་ཞིང་ཆེ་བ་དང་། ནོར་བུ་འཕྱང་{{page:{number:691,folio:110a,volume:69}}}བ་དང་། རིས་འཐུན་པ་དང་། འཁོར་ན་གནས་པ་དང་། མཐོ་བར་སྤྱོད་པ་དང་། གཟི་བརྗིད་མཆོག་དང་། གཟི་བརྗིད་ཕྲེང་དང་། མ་འདྲེས་པ་དག་སྟེ། དེ་ལྟར་སུམ་ཅུ་རྩ་གསུམ་པའི་ལྷ་དེ་རྣམས་ནི་གནས་སུམ་ཅུ་རྩ་གསུམ་ན་འཁོད་དོ། །དེ་ལ་དགེ་སློང་ལས་ཀྱི་ཆོས་ཀྱི་འབྲས་བུ་རྣམ་པར་སྨིན་པ་དང་། ཚུལ་ཁྲིམས་ཞིབ་ཏུ་ཁོང་དུ་ཆུད་པ་དེ། དེ་ལྟར་ན་ལྷ་རྣམས་ཀྱི་ལེགས་པར་བྱས་པའི་ལས་དག་ལ་རྟོག་པར་བྱེད་དེ། ལས་བྱས་ཤིང་བསགས་པ་གང་གིས་བདེ་འགྲོ་སྐྱེད་པ་འདོད་པ་དང་སྡུག་པའི་རྣམ་པར་སྨིན་པ་བདེ་བས་རྣམ་པར་སྨིན་པ་བདེ་ཞིང་སྐྱེ་བོ་ཡོངས་སུ་སྨྲ་བ་བསྡུས་པ། སྒྲ་དང་། རེག་པ་དང་། རོ་དང་། རྣམ་པར་སྨིན་པ་བདེ་བསྐྱེད་པ་རྣམས་ཀྱིས་གང་དུ་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ཡ་མཚན་ཅན་གྱི་མཐོང་བ་དང་ཐོས་པ་ཀུན་ནས་དགོས་པ་གཞན་མ་ཡིན་པ་སངས་རྒྱས་ཀྱི་བསྟན་པས་ལྷ་རྣམས་ཀྱི་སྐྱེ་བ་དགའ་ཞིང་བདེ་བར་གནས་པ་དཔེ་མེད་པ་དག་མཐོང་སྟེ། ལྷའི་འདུན་ས་ཆོས་བཟང་གང་དུ་ལྷའི་རྒྱལ་པོ་ཀཽ་ཤི་ཀས་ཆོས་དང་འཐུན་པར་སྐྱོང་ངོ་། །ཕྱི་རོལ་གྱི་འདུ་ཤེས་རྙེད་པས་ལྷ་རྣམས་ཀྱི་གནས་པ་དང་པོར་བྱས་ནས། དེ་ལྟར་ས་ཀུན་གྱི་རིས་རྣམ་པར་འབྱེད་པར་བྱེད་དེ། དགེ་སློང་དེ་ཚུལ་ཁྲིམས་ཤིན་ཏུ་བསྒོམས་པ་རྣམ་པ་གང་གིས་ལྷའི་འདུན་ས་ཆོས་བཟང་དུ་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་གང་ཚུལ་ཁྲིམས་རྣམ་པ་བདུན་བསྲུངས་ཏེ། དེ་མ་ཉམས་པ་དང་། མ་རལ་བ་དང་། མ་ཞིག་པ་དང་། དམ་ཞིང་གཞན་དང་མི་འདྲ་བར་རབ་ཏུ་སྤྱོད་ལ། སེམས་ལས་བྱུང་བས་ཡོངས་སུ་བསྒོམས་པའི་སྦྱིན་པ་དུས་ལ་བབ་པ་ཡང་བྱིན་ཅིང་ཡོན་ཏན་དུ་གྱུར་པ་ཡང་འདི་ལྟ་སྟེ་དགྲ་བཅོམ་པའམ། ཕ་མ་ནད་པའམ། ཕྱིར་མི་འོང་བའམ། ལན་ཅིག་ཕྱིར་འོང་བའམ། རྒྱུན་དུ་ཞུགས་པའམ། འགོག་པ་ལས་ལངས་པའམ། ལམ་ལ་ཞུགས་པའམ། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་བསྒོམས་པའམ། འཆི་བས་འཇིགས་ཤིང་ཉེན་པ་ལ་སྲོག་བྱིན་ན། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷའི་འདུན་ས་ཆོས་བཟང་དུ་ལྷའི་བདག་པོར་འགྱུར་ལ། བརྒྱ་བྱིན་ཀཽ་ཤི་ཀ་ལྷའི་འདུན་ས་ཆོས་{{page:{number:692,folio:110b,volume:69}}}བཟང་ན་གནས་ཏེ་ལྷ་མོ་སྡུག་པ་ཡིད་དུ་འོང་བ་བྱེ་བ་ཕྲག་དགུ་བཅུ་རྩ་དགུས་ཡོངས་སུ་བསྐོར་བའི་ནང་ན་ཡོངས་སུ་དགའ་བར་བྱེད་ཅིང་ལྷ་མོ་དེ་དག་གིས་ཀྱང་དེ་ལ་རིམ་གྲོ་བྱེད་དེ། ཇི་ལྟར་སྐྱེས་པ་གཅིག་ལ་བུད་མེད་གཅིག་གིས་རིམ་གྲོ་བྱེད་པ་དེ་བཞིན་དུ་དེ་དག་ཐམས་ཅད་དེ་ལ་རིམ་གྲོ་བྱེད་དོ། །དེ་དག་གི་ནང་ན་སྡུག་ཅིང་ཡིད་དུ་འོང་བ་སེམས་གཅིག་པའི་བཙུན་མོ་དམ་པ་ལ་ལྷ་མོ་དེ་དག་རིམ་གྲོ་བྱེད་དེ། དེ་ཡང་དེ་དག་ལ་གུས་པར་བྱེད་དོ། །ལྷའི་འདུན་ས་ཆོས་བཟང་དེ་ཡང་དཔག་ཚད་ལྔ་བརྒྱ་ཡོད་དེ། ཁ་ཁྱེར་ནི་ནོར་བུ་བཻ་ཌཱུརྱ། ཀ་བ་ནི་བྱི་རུས་ཤིན་ཏུ་མཛེས་པར་བྱས་པ་ལན་ཀན་ནི་ཤེལ་ལས་བྱས་ཤིང་སྤུག་གིས་ནི་བརྒྱན། རྩིག་པ་ནི་གསེར་བཙོ་མ་ལས་བྱས་ཤིང་རྡོ་རྗེས་བརྒྱན་ཏེ། ནོར་བུས་དགའ་བར་བྱེད་པ་ཁྲི་ནི་པད་མ་རཱ་ག་དང་། ཨན་ད་རྙིལ་གྱིས་མཛེས་པར་སྤྲས་པ། ལ་ལ་ཁ་ཅིག་ཏུ་པད་མ་འདབ་མ་ནི་བཻ་ཌཱུརྱ། ཟེ་བ་ནི་རྡོ་རྗེའི་མྱུ་གུ། སྡོང་བུ་ནི་འདམ་རྫ་བ་མེད་པའི་ཐང་ལས་སྐྱེས་པ་གསེར་ལྟ་བུས་མཛེས་པར་བརྒྱན་ཏོ། །རྫིང་བུའི་བར་ཁ་ཅིག་ན་བྱ་འཁོད་པ་ཡང་སྒྲོ་ནི་བཻ་ཌཱུརྱ། མཆུ་ནི་པད་མ་རཱ་ག །ལུས་ནི་མཐོན་ཀ་ལྟ་བུ་རྣམས་ཀྱིས་པད་མའི་རྫིང་དེ་གང་ངོ་། །ཁ་ཅིག་ཏུ་ནོར་བུའི་བྱ་རྣམ་པ་གཞན་གྱིས་རྫིང་དེ་ཀུན་དུ་གང་སྟེ། འདི་ལྟ་སྟེ། རྐང་པ་ནི་བཻ་ཌཱུརྱ། སྒྲོ་ནི་མཐོན་ཀ། མཆུ་ནི་སྤུག །མིག་ནི་བྱི་རུ་ལྟ་བུ་རྣམས་ཀྱིས་རྫིང་གི་བར་དག་ཀུན་དུ་གང་ངོ་། །ཁ་ཅིག་ཏུ་ཡང་རྫིང་དེ་རྣམ་པ་གཞན་གྱིས་མཛེས་པར་བྱས་པ་ཡིན་ཏེ། འདི་ལྟ་སྟེ། ལུས་ཐམས་ཅད་ནི་འཛམ་བུ་ཆུ་བོའི་གསེར། སྒྲོ་ནི་བྱི་རུ། མིག་ནི་ཤིན་ཏུ་འཇམ་པ། རྐང་པ་ནི་མུ་ཏིག་གི་ཁ་དོག་ལྟ་བུ་ཡིན་ནོ། །པད་མའི་རྫིང་ཁ་ཅིག་དག་ཏུ་ཡང་བུང་བ་མྱོས་པ་བཻ་ཌཱུརྱའི་མདོག་ལྟ་བུ་རྣམས་ཀྱིས་པད་མའི་རྫིང་ཆེན་པོ་བཅུ་མཛེས་པར་བྱས་པས། ལྷའི་འདུན་ས་ཆོས་བཟང་མཛེས་པར་བྱས་པ་ཡིན་ཏེ། འདི་ལྟ་སྟེ། དགའ་འབྱུང་དང་། པད་མ་ཆེ་འབྱུང་དང་། རབ་ཏུ་དགའ་བ་དང་། རབ་དགའ་ཆེན་པོ་དང་། རྩེ་དགའ་དང་། བསམས་འགྲོ་དང་། ཤིང་རྟ་ཀུན་འགྲོ་དང་། ཀུན་རྟོག་རྒྱུ་དང་། དཔག་བསམ་གྱི་ཤིང་ལ་སྤྱོད་པ་དང་། དབེན་འགྲོ་དབང་པོའི་འོད་དེ་མཚོ་དེ་རྣམས་ཀྱིས་ལྷའི་འདུན་ས་ཆོས་བཟང་དེ་བརྒྱན་ཏོ། །ཡང་པད་མའི་ཚལ་རྣམ་པ་གཞན་དག་ཡོད་དེ། པད་མའི་ཚལ་དེ་དག་གི་སྡོང་བུ་ནི་དངུལ། ཟེ་བ་ནི་གསེར། འདབ་མ་ནི་{{page:{number:693,folio:111a,volume:69}}}བཻ་ཌཱུརྱ། སྙིང་པོ་ནི་འདམ་རྫབ་མེད་པ་ནས་སྐྱེས་པ་རྡོ་རྗེའི་མདོག་ལྟ་བུ་ཡིན་ནོ། །ཡང་པད་མ་རྣམ་པ་གཞན་དག་ནི་འདི་ལྟ་བུ་ཡིན་ཏེ། འདི་ལྟ་སྟེ། སྡོང་བུ་ནི་རྡོ་རྗེའི་མདོག་ལྟ་བུ། འདབ་མ་ཕན་ཚུན་འདྲེས་པ་ནི་འདི་ལྟར་པད་མ་རཱ་ག་དང་། འདབ་མ་ཁ་ཅིག་ནི་བཻ་ཌཱུརྱ། འདབ་མ་ཁ་ཅིག་ནི་སྤུག་རྒྱན་གྱི་མདོག །འདབ་མ་ཁ་ཅིག་ནི་གསེར་ལྟ་བུ་ཡིན་ཏེ། དེ་ལྟར་པད་མ་དེ་དག་གི་ཁ་དོག་འདྲེས་པ་ཡིན་ནོ། །ལྷའི་རྒྱལ་པོ་བརྒྱ་བྱིན་གྱི་པད་མ་ནི་འདབ་མ་བརྒྱ་པ་དང་། ལ་ལ་ནི་འདབ་མ་ཉིས་བརྒྱ་པ། ལ་ལ་འདབ་མ་སུམ་བརྒྱ་པ། ལ་ལ་འདབ་མ་བཞི་བརྒྱ་པ། ལ་ལ་འདབ་མ་ལྔ་བརྒྱ་པ། ལ་ལ་འདབ་མ་དྲུག་བརྒྱ་པ། ལ་ལ་འདབ་མ་བདུན་བརྒྱ་པ། ལ་ལ་འདབ་མ་བརྒྱད་བརྒྱ་པ། ལ་ལ་འདབ་མ་དགུ་བརྒྱ་པ། ལ་ལ་འདབ་མ་སྟོང་ཡོད་དེ། ཁ་དོག་སྣ་ཚོགས་དང་། ཁ་དོག་གཅིག་པ་དང་། རྒྱུ་བ་དང་མི་རྒྱུ་བ་དག་བརྒྱ་བྱིན་གྱི་གནས་ལྷའི་འདུན་ས་ཆོས་བཟང་དུ་འབྱུང་ངོ་། །ཡང་པད་མའི་ནང་དེ་དག་ཉིད་དུ་ལྷའི་བྱ་འཇུག་པ་དང་། གསབ་གསེབ་ཀྱི་ནང་ན་གནས་པ་རྣམས་ཀྱིས་ཀུན་ཏུ་གང་བ་ནི་འདི་ལྟ་སྟེ། གང་དུས་ཚིགས་ཐམས་ཅད་དུ་རྒྱགས་པ། འགྲམ་པ་རྡུལ་ཅིང་རོལ་མོའི་སྒྲས་རྟག་ཏུ་གར་བྱེད་པ་དག་ཡིན་ཏེ། དེ་དག་གང་གི་ཚེ་བརྒྱ་བྱིན་རྫིང་དེ་དག་ཏུ་ལྷ་མོའི་ཚོགས་ཀྱིས་ལྷན་ཅིག་ཡོངས་སུ་བསྐོར་ནས་རྩེ་བ་དེའི་ཚེ་བྱ་དེ་དག་དེ་བཞིན་དགའ་བར་བྱེད་དེ། ཇི་ལྟར་ཡན་ལག་ལྔ་དང་ལྡན་པའི་སིལ་སྙན་གྱི་སྒྲ་དེ་བཞིན་དུ་བྱ་དེ་དག་ཀྱང་སྒྲ་འབྱིན་ལ། རྒྱགས་པས་མྱོས་པ་ཞེས་བྱ་བའི་བྱ་རབ་ཏུ་གར་བྱེད་པ་དག་བྱུང་ངོ་། །གང་གི་ཚེ་བརྒྱ་བྱིན་གང་རྫིང་དེ་དག་ཏུ་དགའ་བར་བྱེད་པ་དེའི་ཚེ་དེ་དག་ཀྱང་དེ་བཞིན་དུ་གར་བྱེད་དེ། ཇི་ལྟར་ལྷ་མོ་དག་བྱེད་པ་དེ་བཞིན་ནོ། །བྱ་ཁོར་ཡུག་ཅེས་བྱ་བ་གསེར་གྱི་མདོག་ཅན་མེ་ཏོག་གི་ཕྲེང་བ་མཆུ་ལ་འཕྱང་བ་དག་འབྱུང་སྟེ། གང་རྫིང་དེ་དག་གི་འགྲམ་གྱི་ནང་ཕན་ཚུན་ཀུན་ནས་རྫིང་དེ་དག་ཏུ་གནས་ནས་གར་བྱེད་ཅིང་སྒྲ་འབྱིན་པར་བྱེད་དེ། ལྷའི་རྒྱལ་པོ་བརྒྱ་བྱིན་གྱི་རྫིང་ནི་དེ་ལྟ་བུ་ཡིན་པར་མཐོང་ངོ་། །དེ་ནས་ཡང་དགེ་སློང་དེ་བརྒྱ་བྱིན་གྱི་ལྷའི་འདུན་ས་ཆོས་བཟང་ལེགས་པར་བྱས་པའི་ལས་ཀྱིས་སྤྲུལ་པ་ལ་རྟོག་པར་བྱེད་དེ། དེས་བརྟགས་ན་རྫིང་གི་བར་ན་གནས་པའི་ཉ་རྣམས་ཁ་ཅིག་ནི་གསེར་གྱི་མདོག་ཅན། ཁ་ཅིག་{{page:{number:694,folio:111b,volume:69}}}ནི་དངུལ་གྱི་མདོག་ཅན། ཁ་ཅིག་ནི་བཻ་ཌཱུརྱའི་མདོག་ཅན་ལ། འདབ་མ་ནི་པད་མ་རཱ་གའི་མདོག །མིག་ནི་སྤུག་ལྟ་བུ། ལྟོ་ནི་པད་མའི་མདོག །ཁ་ཅིག་གི་རྒྱབ་ནི་རིན་པོ་ཆེ་སྣ་ཚོགས་ཀྱི་ཐིག་ལེ་བཀྲ་བ་དག་གིས་བརྒྱན། ཁ་ཅིག་གི་འདབ་མ་ནི་རིན་པོ་ཆེ་རྣམ་པ་སྣ་བདུན་གྱི་མདོག་ཏུ་འདུག་སྟེ། པད་མའི་རྫིང་དེ་རྣམས་སུ་དགའ་བར་བྱེད་དོ། །དེ་ནས་ཡང་དགེ་སློང་དེ་བརྒྱ་བྱིན་གྱི་པད་མའི་རྫིང་རྣམ་པ་གཞན་དེ་དག་ཉིད་ལ་རྟོག་པར་བྱེད་དེ། གང་གིས་རྫིང་དེ་དག་གི་རིས་ཉིད་རྣམ་པ་དུ་ཡོད་ཅིག་གུ་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ས་དེ་དག་གི་རིས་ཁ་ཅིག་དག་བྱེ་མ་བདལ་བ་ལྟ་བུར་མུ་ཏིག་བཀྲམ་པ། ཁ་ཅིག་དངུལ་གྱི་ཕྱེ་མ། ཁ་ཅིག་གསེར་གྱི་ཕྱེ་མ། ཁ་ཅིག་ནོར་བུ་བཻ་ཌཱུརྱ་བཀྲམ་སྟེ། དེ་ལྟར་བརྒྱ་བྱིན་གྱི་ལེགས་པར་བྱས་པའི་ལས་ཀྱི་སྤྲུལ་པས་དེ་དག་གི་རིས་བཀྲ་བ་དག་མཐོང་ངོ་། །དེ་ནས་ཡང་དགེ་སློང་དེ་གནས་དེ་དག་གི་རིས་ཉིད་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་རྫིང་དེ་དག་ཉིད་ཀྱི་འགྲམ་དེ་ཀུན་ནས་ཁ་ཅིག་གི་ཁ་ཁྱེར་གསེར་ལས་བྱས་པ་དག་གིས་ཡོངས་སུ་བསྐོར། ཁ་ཅིག་གི་ཁ་ཁྱེར་ནོར་བུ་བཻ་ཌཱུརྱ། ཁ་ཅིག་ནི་དངུལ་ལས་བྱས། ཁ་ཅིག་གསེར་དག་ལས་བྱས་ལ། མུ་ཏིག་གི་དྲ་བས་ཀུན་ནས་བྲེས་པ་ཡིན་ཏེ། དེ་ལྟར་བྱའི་ཚོགས་ཁ་དོག་སྣ་ཚོགས་དགའ་བའི་སྒྲ་དང་འགྲོ་བ་རྣམས་ཀྱིས་པད་མའི་རྫིང་གི་འགྲམ་དེ་དག་ཀུན་དུ་གང་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་ལྷའི་འདུན་ས་ཆོས་བཟང་ལ་རྟོག་པར་བྱེད་དེ། པད་མའི་རྫིང་གི་པད་མ་དེ་དག་གི་ནང་ན་རྒྱུ་བ་བུང་བའི་ཚོགས་ཀྱི་མདོག་དང་ཁ་དོག་སྣ་ཚོགས་ལ་འདི་ལྟ་སྟེ། གསེར་གྱི་མདོག་ཅན་རྣམས་ཀྱི་ནང་དུ་བུང་བ་དངུལ་གྱི་མདོག་ཅན། འདབ་མ་རྡོ་རྗེའི་མྱུ་གུ་ལྟ་བུ་རེག་ན་བདེ་བ་དག་རྒྱུ་ལ་དངུལ་གྱི་པད་མ་རྣམས་ཀྱི་ནང་དུ་བུང་བ་གསེར་གྱི་མདོག་ཅན་དག་རྒྱུ་སྟེ། དེ་ལྟར་སྣ་ཚོགས་དག་པད་མ་སྣ་ཚོགས་རྣམས་ཀྱི་ནང་ན་རྒྱུའོ། །དེ་ལྟར་ལས་དགེ་བས་འབྲས་བུ་སྣ་ཚོགས་དག་འབྱུང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་དེ་ལྷའི་འདུན་ས་ཆོས་བཟང་དེ་ཉིད་ལ་ཐོས་པ་ལས་བྱུང་བའི་ཤེས་པས་རྟོག་ཅིང་དེའི་ཚལ་དག་ལ་ཡང་རབ་ཏུ་དཔྱོད་པར་བྱེད་དེ། ལྷའི་དབང་པོ་བརྒྱ་བྱིན་གྱི་ཚལ་དག་{{page:{number:695,folio:112a,volume:69}}}རྣམ་པ་དུ་ཡོད་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ལྷའི་འདུན་ས་ཆོས་བཟང་དག་ན་ཚལ་ཡོད་ལ། དེ་ལྟར་ཚལ་དེ་རེ་རེ་ལ་རབ་ཏུ་དཔྱོད་པར་བྱེད་དེ། དེའི་ཚལ་བུད་མེད་དགའ་བ་ཞེས་བྱ་བ་དང་། ཀུན་དགའ་ཞེས་བྱ་བ་དང་། དཔེ་མེད་པ་ཞེས་བྱ་བ་དང་། བཀྲ་བ་ཞེས་བྱ་བ་ཚལ་བཞི་པོ་དེ་དག་ནི་ལྷའི་འདུན་ས་ཆོས་བཟང་དག་ན་ཡོད་དོ། །དེ་ལྟར་དེ་ཚལ་རེ་རེ་དག་ལ་རབ་ཏུ་དཔྱོད་པར་བྱེད་དེ། ཚལ་གང་དུ་ལྷ་རྣམས་ཀྱི་དབང་པོ་བརྒྱ་བྱིན་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་། ལྷའི་འདོད་པའི་ཡོན་ཏན་ལྔ་ལ་གཟུགས་དང་། སྒྲ་དང་། དྲི་དང་། རོ་དང་། རེག་པ་རྣམས་ཀྱིས་དགའ་ཞིང་མགུ་ལ་རྩེ་ཞིང་ཡོངས་སུ་སྤྱོད་པའི་ཚལ་ནི་གང་ཡིན། དགའ་བར་སྤྱོད་པའི་རྣམ་པ་ནི་དུ་ཞིག་ཡོད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བུད་མེད་དགའ་བ་ཞེས་བྱ་བའི་ཚལ་ཡོད་དེ། ཚལ་དེ་ནི་ལྷའི་ཤིང་ལྗོན་པ་དང་། མེ་ཏོག་དང་འབྲས་བུས་ནི་བརྒྱན། བྱའི་ཚོགས་ཀྱིས་ནི་ཡོངས་སུ་བསྐོར། ཤིང་དེ་དཔག་བསམ་གྱི་ཤིང་ཞེས་བྱ་ལ། དེ་ལྟར་དེ་དག་ནི་ཇི་ལྟར་འདོད་པ་ཞེས་བྱ་བར་འགྱུར་ཏེ། གང་སུམ་ཅུ་རྩ་གསུམ་དག་ཡིད་ལ་སེམས་པར་བྱེད་པ་དེ་ཚལ་དེ་དག་ལས་རྙེད་པར་འགྱུར་རོ། །དེ་དག་གང་གི་ཚེ་རྩེ་བའི་ཕྱིར་ཚལ་དེར་ཉེ་བར་འགྲོ་བར་བྱེད་ན་དེའི་ཚེ་ཤིང་ལྗོན་པ་དེ་དག་གི་མེ་ཏོག་ཤིན་ཏུ་བཟང་པོ་རབ་ཏུ་རྒྱས་ཤིང་མེ་ཏོག་ཁ་ཕྱེ་བར་འགྱུར་རོ། །གང་གི་ཚེ་བུད་མེད་དག་ཚལ་དེ་དག་གི་ནང་དུ་ཞུགས་ལ་ཤིང་ལྗོན་པའི་དྲུང་དུ་ཉེ་བར་སོང་སྟེ། ཤིང་ལྗོན་པ་དག་ལས་མེ་ཏོག་རྣམས་ལེན་པར་འདོད་པ་དེའི་ཚེ་ཇི་ལྟར་བུད་མེད་ཀྱིས་སླེབས་ཙམ་དུ་ཤིང་ལྗོན་པ་དེ་དག་འཕྱང་བར་འགྱུར་རོ། །ཡང་དེ་ལྟར་མེ་ཏོག་གི་རྣམ་པ་དེ་དག་བླངས་པ་དང་། མེ་ཏོག་གི་རྣམ་པ་གཞན་དང་། ཁ་དོག་གཞན་དང་། དྲི་གཞན་དང་། དབྱིབས་གཞན་དང་། རྣམ་པ་གཞན་དག་འབྱུང་བར་འགྱུར་ཏེ། ལྷ་མོ་དེ་དག་གིས་ཇི་ལྟ་ཇི་ལྟར་བསམས་པ་བཞིན་དཔག་བསམ་གྱི་ཤིང་དེ་དག་གི་དོན་དུ་འབྱུང་བར་འགྱུར་རོ། །ཡང་དཔག་བསམ་གྱི་ཤིང་དེ་དག་རྣམ་པ་གཞན་དུ་སྟོན་ཏེ། རོལ་མོའི་སྒྲའི་རྣམ་པ་ཐོས་ན་ཉམས་དགའ་བ་རྣམ་པ་ལྔའི་བར་དག་འབྱུང་བ་ནི། རྒྱུད་ཅན་དང་། རྔ་དང་། སིལ་དཀྲོལ་དང་། གླིང་བུ་དང་། སྒྲ་{{page:{number:696,folio:112b,volume:69}}}སྙན་པ་དག་ལྷ་མོ་དེ་དག་གི་ཡིད་ཀྱིས་བསམས་ཤིང་། དེ་བཞིན་དུ་དབྱངས་ཀྱི་རྣམ་པ་མཉན་པར་བྱའོ་སྙམ་མོ། །དེ་ནས་སེམས་བསྐྱེད་མ་ཐག་ཏུ་ཤིང་ལྗོན་པའི་ལོ་མ་རྣམས་ཀྱི་ནང་དུ་དགེ་བའི་ལས་ཀྱིས་བསྐྱེད་པའི་རླུང་དེ་དག་རབ་ཏུ་ལྡང་ངོ་། །རླུང་གང་གིས་ལོ་མ་དེ་དག་ལ་དེ་བཞིན་ཕོག་པ་དང་། དེ་ལྟར་རྣམ་པ་ཇི་སྙེད་ཡོད་པའི་ལོ་མ་དེ་དག་རྣམ་པ་དེ་སྙེད་དུ་དེ་ལྟར་སྒྲ་འབྱིན་པར་བྱེད་དེ། ཇི་ལྟར་ཡན་ལག་ལྔ་དང་ལྡན་པའི་སིལ་སྙན་ཆགས་པར་འོས་པའི་རྒྱུད་ཅན་དང་། རྔ་དང་། སིལ་དཀྲོལ་དང་། གླིང་བུ་དང་། སྒྲ་སྙན་པའི་རྣམ་པ་དེ་དག་ལོ་མ་དེ་དག་ལས་འབྱུང་སྟེ། དེ་བས་ན་དཔག་བསམ་གྱི་ཤིང་ཞེས་བྱའོ། །ཡང་དཔག་བསམ་གྱི་ཤིང་རྣམ་པ་གཞན་དུ་འགྱུར་ཏེ། ཇི་ལྟར་ལྷ་མོ་འདོད་འགྲོ་དག་སེམས་དང་འཐུན་པའི་རྒྱན་དང་། གོས་དང་འབྲས་བུའི་རྣམ་པ་ཇི་ལྟ་བ་བཞིན་ལྷ་མོའི་ཡིད་ལ་འདོད་ན། དེ་སེམས་བསྐྱེད་མ་ཐག་ཏུ་དཔག་བསམ་གྱི་ཤིང་དེ་དག་ལས་འབྱུང་ཞིང་། དེ་ནས་ཡང་དེ་མཛེས་པར་འདུག་སྟེ། དེ་བས་ན་དཔག་བསམ་གྱི་ཤིང་ཞེས་བྱའོ། །དེ་དག་ཀྱང་ཁ་ཅིག་བཻ་ཌཱུརྱའི་མདོག་ལ་གསེར་གྱི་ལོ་མ་དང་། ཁ་ཅིག་སྡོང་པོ་གསེར་ལ་དངུལ་གྱི་ཡལ་ག་དང་། བཻ་ཌཱུརྱའི་འདབ་མ་དང་། ཀེ་ར་ཊ་ཀའི་ལོ་མ་དང་། ཁ་ཅིག་ལོ་མ་རིན་པོ་ཆེ་སྣ་བདུན་ལྟ་བུ་ལས་རྣམ་པ་དུ་མ་རོ་བྲོ་བ་དང་། འབྲས་བུ་དུ་མ་དག་ཐོབ་པར་བྱེད་དོ། །ཡང་དཔག་བསམ་གྱི་ཤིང་རྣམ་པ་གཞན་དུ་བསྟན་པ་དེ་གང་ཞེ་ན། འདི་ལྟ་སྟེ། ལྷ་མོ་གང་དག་བརྒྱ་བྱིན་ལ་ལྟ་བར་སྤྲོ་ན། བརྒྱ་བྱིན་དེའི་དགེ་བའི་ལས་ཀྱིས་སྤྲུལ་པ་སྒྱུ་མ་བྱས་པའི་དབང་པོ་དེ་མཐོང་བར་འགྱུར་ཏེ། དེ་དག་དང་ལྷ་མོ་དག་ལྷན་ཅིག་དགའ་བར་བྱེད་ཅིང་ཡོངས་སུ་སྤྱོད་པར་བྱེད་དོ། །དེ་ལྟར་དབང་པོ་དེ་དབང་པོ་བྱེ་བ་དེ་སྙེད་སྤྲུལ་པར་བྱེད་དེ། ཤིང་ལྗོན་པ་དེ་དག་གི་དྲུང་དུ་ལྷ་མོ་བྱེ་བ་དགུ་བཅུ་རྩ་དགུ་རེ་རེ་དང་། དབང་པོ་དེ་དག་དང་། ལྷན་ཅིག་རྩེ་ཞིང་ཡོངས་སུ་སྤྱོད་པ་ན། ལྷ་མོ་དེ་དག་གཅིག་ལ་གཅིག་ནི་མི་མཐོང་ངོ་། །གང་དང་གང་གི་ཚེ་ལྷ་མོ་དག་ཇི་ཙམ་དུ་བརྒྱ་བྱིན་གྱི་ཆ་བྱད་དང་། རྒྱན་གྱི་རྣམ་པ་དག་ཡིད་ལ་སེམས་པ་དེ་སྲིད་དུ་ཆ་བྱད་དང་རྒྱན་གྱི་རྣམ་པ་ཉིད་མཐོང་ནས་གཉིས་སྤྲོད་པར་བྱེད་ལ། དེ་སྲིད་དུ་ཚལ་གྱི་ནང་དུ་རྣམ་པ་དུ་མར་དགའ་བར་བྱེད་ཅིང་ཡོངས་སུ་སྤྲོད་པར་བྱེད་དེ། དེ་བས་ན་དཔག་བསམ་གྱི་ཤིང་ཞེས་བྱའོ། དེ་དག་གལ་{{page:{number:697,folio:113a,volume:69}}}ཏེ་རབ་ཏུ་འབྱེད་པ་ན། ཚལ་དེའི་ནང་ན་རི་ཡོད་པ་རི་རྩེ་བ་ཞེས་བྱ་བ་མཐོང་སྟེ། རི་དེ་ཡང་རིན་པོ་ཆེ་སྣ་བདུན་གྱི་རང་བཞིན་ཡིན་ཞིང་། རྡོ་རྗེ་མྱུ་གུའི་རྡོ་རྗེ་བཀྲམ་པ་གསེར་གྱི་ལྕུག་མ་ཚང་ཚིང་འདྲེས་པས་ཁྱིམ་བྱས་པ། གསེར་དང་དངུལ་མཐོན་ཀ་ལྟ་བུའི་རི་དགས་རྣམས་ཀྱིས་མཛེས་པར་བྱས་པ་བྱ་སྣ་ཚོགས་སྐད་འབྱིན་པ། དགའ་བའི་རི་དེ་ལ་ཁང་བཟངས་རྒྱལ་བ་མཆོག་འགྲོ་ཞེས་བྱ་བ་ཀ་བ་སྟོང་ཡོད་དེ། གསེར་དང་། བཻ་ཌཱུརྱ་དང་། མཐོན་ཀའི་ཀ་བ་འདྲེས་པ་རྣམས་ཀྱིས་མཛེས་པར་བྱས་པ། ཀུན་ནས་རྡོ་རྗེ་དང་། མུ་ཏིག་རགས་པ་རྣམས་ཀྱིས་སྤྲས་པ། འཇའ་ལྟ་བུའི་རྣམ་པ་ཁྲི་སྙེད་ཀྱིས་སྡུག་པར་བྱས་པ། བཻ་ཌཱུརྱའི་སེང་གེའི་ཁྲི་ལ་སྟན་ཁྲ་བོས་གཡོགས་ཤིང་། སྟེང་དུ་གདིང་བ་འཇམ་པོ་བཏིང་བ། ཁང་བཟངས་དེ་ན་བཻ་ཌཱུརྱའི་སྟན་སྟོང་གིས་མཛེས་པར་བྱས་པ། བརྒྱ་བྱིན་ལྷ་དང་ལྷ་མ་ཡིན་དུ་གཡུལ་བཀྱེ་བ་ལས་རྣམ་པར་རྒྱལ་ནས་མཛེས་པར་བྱས་པ་དེ་སུམ་ཅུ་རྩ་གསུམ་གྱི་སར་སོང་ནས། ལྷ་ཐམས་ཅད་ཀྱི་རང་བཞིན་ལྷ་རྣམས་དང་ལྷན་ཅིག་རབ་ཏུ་དགའོ། །དེ་ནས་ལྷ་མོ་དེ་དག་ཁང་བཟངས་དེར་སོང་ནས་རྩེ་བར་བྱེད། གླུ་ལེན་པར་བྱེད། བྲོ་རྡུང་བར་བྱེད། ཡོངས་སུ་སྤྱོད་པར་བྱེད། ཕན་ཚུན་རྩེད་མོ་དག་བྱེད་པ་ན། རང་གི་ལས་ངན་པ་དང་བཟང་པོ་དང་འབྲིང་པོ་རྣམས་ཀྱིས་དགའ་བར་བྱེད་དོ། །དེ་དག་རེས་འགའ་ཁང་བཟངས་རྒྱལ་བ་མཆོག་འགྲོ་དེ་ནས་བབས་ནས། དེ་ནས་ཡང་རི་རྩེ་བ་དེ་ཉིད་ལ་གནས་པར་བྱེད་ཅིང་དེར་འདོད་ཆགས་དང་ལྡན་པའི་སེམས་ཀྱིས་འདོད་ཆགས་གཅིག་པུ་དོན་དུ་བྱེད་པ་དག་ཕན་ཚུན་དགའ་བར་བྱེད་དོ། །འདི་ལྟར་བུད་མེད་ཐམས་ཅད་ནི་འདོད་ཆགས་ཀྱི་ཚོགས་དང་ལྡན་པ་ཡིན་ལ། མཐོ་རིས་ན་ཁྱད་པར་དུ་ལྷའི་ཡུལ་དག་ན་ཆེ་བ་ཡིན་ནོ། །དེ་དག་གལ་ཏེ་ཡོངས་སུ་རྒྱུ་བ་ན་རི་དེ་ལ་བཟའ་བ་དང་བཏུང་བ་ཡོད་པའི་སར་ཉེ་བར་འགྲོ་བར་བྱེད་དེ། དེ་ཡང་གཟུགས་དང་། ཁ་དོག་དང་། དྲི་དང་། རོ་སྣ་ཚོགས་ཡོད་ལ་བཏུང་བ་མྱོས་པར་བྱེད་པ། ལྷའི་གཟུགས་དང་། དྲི་དང་། རོ་ཕུན་སུམ་ཚོགས་པ་རྣམས་ཀྱིས་གང་བ་ཡིན་ནོ། །དེ་ལ་བཏུང་བའི་རྣམ་པ་དེ་དག་ནི་ར་རོ་བའི་སྐྱོན་དང་བྲལ་བ་ཡིན་ཏེ། འདི་ལྟ་སྟེ། དགའ་བར་བྱེད་པའི་བཏུང་བ་གང་འཐུངས་ན་ལྷ་མོ་དག་ཤིན་ཏུ་དགའ་བར་འགྱུར་བ་དང་། མཐོང་བར་བྱེད་པ་ཞེས་བྱ་བའི་བཏུང་བ་{{page:{number:698,folio:113b,volume:69}}}གང་འཐུངས་ན། མཐོ་རིས་ཀྱི་ཚལ་དང་། ཉེ་བའི་ཚལ་ཐམས་ཅད་རི་གཞན་དུ་མས་ཆོད་ཀྱང་མཐོང་བར་འགྱུར་བ་དང་། རོ་རབ་ཏུ་མང་པོ་ཞེས་བྱ་བའི་བཏུང་བ་རོ་མང་པོའི་འདོད་པ་གང་འཐུངས་ན་སྤྲོ་བ་དང་། ཁ་དོག་དང་། གཟུགས་དང་། སྟོབས་བརྒྱ་འགྱུར་དུ་འགྱུར་བའི་བཏུང་བ་དེ་དག་ལྷ་མོས་འཐུངས་ནས། ཡང་ཟས་ཀྱི་དོན་དུ་ཟས་ཡོད་པ་དག་ཏུ་འགྲོ་བར་བྱེད་དོ། །དེའི་ཟས་དག་རང་གི་ལས་དང་རྗེས་སུ་འཐུན་པ་ཡིན་ཏེ། ངན་པ་དང་། འབྲིང་དང་། བཟང་པོ་ཡིན་ལ། རོ་དང་། ཁ་དོག་དང་། དྲི་དང་། རེག་པའི་རྣམ་པ་ལས་ཀྱིས་བསྒྲུབས་པ་ཕུན་སུམ་ཚོགས་པ་ཡིན་ནོ། །དེ་བཞིན་དུ་བཏུང་བ་དག་ཀྱང་རང་གི་ལས་ཀྱིས་བསྒྲུབས་པའི་ངོ་བོ་སོ་སོར་བསྟན་པ་ཡིན་ཏེ། དེ་དག་གིས་བཏུང་བ་དེ་འཐུངས་ཤིང་ཟས་བདུད་རྩི་དེ་ཡང་ཟོས་ནས། རྩེ་བའི་རི་དེ་ལ་རོལ་མོའི་ས་ག་ལ་བ་དེར་འདོང་ངོ་། །ས་དེ་དག་ན་པི་བང་ཁོག་པ་ནི་བཻ་ཌཱུརྱ་གསེར་གྱི་འདབ་མས་ནི་བརྒྱན། གསེར་སྐུད་རིང་པོས་ནི་རྒྱུད་བྱས་པ་དང་། གསེར་ལས་བྱས་པའི་རྔ་དག་ལས་སྒྲ་སྙན་པ་དག་འབྱུང་ངོ་། །དེ་བཞིན་དུ་སྨྱུག་མའི་ནང་འདྲེས་པའི་སྦུ་གུ་རྣམ་པ་དུ་མ་དག་ཀྱང་ལྷ་མོ་དེ་དག་གིས་མཐོང་སྟེ། དེ་ལྟར་སིལ་དཀྲོལ་དང་། གླིང་བུ་དང་། སྒྲ་སྙན་པ་ལ་སོགས་པ་རོལ་མོའི་རྒྱུ་དུ་མ་དག་གིས་ཡང་དེ་དག་གི་ཡིད་རབ་ཏུ་དགའ་བར་བྱེད་དོ། །ཐམས་ཅད་རྒྱན་ཐམས་ཅད་ཀྱིས་བརྒྱན་པ་དེ་རྣམས་རོལ་མོའི་རྒྱུ་དེ་དག་བླངས་ནས། ཕན་ཚུན་ཡང་དག་པར་དགའ་བར་བྱ་བ་དང་། འདོད་ཆགས་སྣ་ཚོགས་སྐྱེད་པ་དང་། ཆགས་པ་མཉམ་པ་དང་། ཚང་ཚིང་ན་གནས་པ་མྱོག་ཅེས་བྱེད་པ་དང་། ཤིན་ཏུ་འདོད་ཆགས་སྐྱེད་པ་ཕུན་སུམ་ཚོགས་པ་བྱ་བའི་ཕྱིར་རོལ་མོ་དག་བྱེད་དོ། །དེ་ནས་ཡང་དེ་དག་གིས་རོལ་མོ་དེ་བྱས་ནས་དྲིལ་བུ་གཡེར་ཀ་ཡོད་པའི་ས་ག་ལ་བ་དེར་འདོང་ངོ་། །ས་དེ་དག་ན་དྲིལ་བུ་གཡེར་ཀ་སྒྲ་མང་པོའི་ཚོགས་དག་འཁྲོལ་ཏེ། གང་དག་རླུང་གིས་བསྐྱོད་པའི་སྒྲ་རྣམ་པ་བརྒྱ་ཕྲག་དུ་མ་དག་གྲག་གོ། །དེ་དག་གིས་སྒྲ་དེ་ཐོས་ནས་ཡང་ཆ་བྱད་དང་། གཟུགས་དང་རྒྱན་སྣ་ཚོགས་ཐོགས་པ་རྣམས་ཤིན་ཏུ་དགའ་སྟེ། བྲོ་གར་བྱེད། དགོད་པར་བྱེད། གླུ་ལེན་ནོ། །སྒྲ་དེས་ཚིམ་ནས་ཡང་དེ་ནས་བབས་ཏེ། ངང་པ་དང་། ངུར་པས་མཛེས་པར་བྱས་པའི་རྫིང་ག་ལ་བ་དེར་འདོང་བར་བྱེད་{{page:{number:699,folio:114a,volume:69}}}དེ། བྱ་ངང་པ་དང་། ཀཱ་རཎྜ་བ་དང་། ངུར་པ་དང་། གསེར་དང་། དངུལ་གྱི་མདོག་ལྟ་བུའི་བྱའི་ཚོགས་གཞན་རྣམས་ཀྱིས་ཀྱང་རྫིང་མཛེས་པར་བྱས་པ་དེ་དང་དེ་དག་ཏུ་ཆུ་ལ་རྩེ་བའི་ཕྱིར་ཞུགས་སོ། །སེར་སྣ་དང་ཕྲག་དོག་དང་བྲལ་བ་དེ་དག་ཐམས་ཅད་དེར་བབས་ནས། པད་མའི་སྡོང་བུ་གསེར་དང་དངུལ་དང་བཻ་ཌཱུརྱ་ལྟ་བུ་རྣམས་ཀྱིས་ཕན་ཚུན་རྡེག་པར་བྱེད་ལ། དེ་དག་ཡུན་རིང་དུ་ཅ་ཅོའི་སྒྲ་དང་། ཆུ་ཡན་ལག་བརྒྱད་དང་ལྡན་ཞིང་ཡོན་ཏན་ཐམས་ཅད་དང་ལྡན་པ་ལ་ཡུན་རིང་དུ་རྩེས། བྱའི་ཚོགས་རྣམས་དང་ཡང་ལྷན་ཅིག་རྩེས་ནས། དེ་ནས་ཡང་རྒྱགས་པ་དུ་མ་བྱེད་པ་རྒྱགས་པ་ལ་དགའ་བ། རྒྱགས་པ་དོན་དུ་གཉེར་བ། རྒྱགས་པའི་ངོ་བོ་རྒྱགས་པས་ངོམས་མི་མྱོང་བ། ཡུལ་ལ་བརྐམ་པ་དག་ས་རིས་གཞན་དག་ཏུ་འདོང་བར་བྱེད་དེ། ཚལ་མེ་ལོང་ཚལ་ཞེས་བྱ་བ་དེར་དོང་ངོ་། །དེར་བདག་ཉིད་ཀྱི་གཟུགས་བརྙན་ཆ་བྱད་དང་། རྒྱན་བཟང་པོས་བརྒྱན་པར་གྱུར་པ་མཐོང་སྟེ། བདག་ཉིད་ཀྱི་གཟུགས་བརྙན་ཡོན་ཏན་སྣ་ཚོགས་ཕུན་སུམ་ཚོགས་པ་དེ་ཉེ་བར་མཐོང་ཞིང་མེ་ལོང་གི་དཀྱིལ་འཁོར་སྣ་ཚོགས་སུ་རང་གི་ཡོན་ཏན་ཕུན་སུམ་ཚོགས་པ་དང་། ཆ་བྱད་དང་། རྒྱན་ཕུན་སུམ་ཚོགས་པ་མཐོང་ངོ་། །དེར་མཐོང་ནས་དེ་ནས་ཡང་གཟུགས་ཀྱིས་རྒྱགས་པ་བཅུ་འགྱུར་དུ་འཇུག་སྟེ། གང་གི་ཕྱིར་བུད་མེད་རྒྱགས་པས་མྱོས་པ་ནི་རྣམ་པ་གསུམ་སྟེ། འདི་ལྟ་སྟེ། གཟུགས་ཀྱིས་རྒྱགས་པ་དང་། སྐྱེས་པས་རྒྱགས་པ་དང་། ང་རྒྱལ་གྱིས་རྒྱགས་པའོ། །དེ་དག་རང་གི་གཟུགས་རྒྱགས་པས་མྱོས་པ་མཐོང་ནས། གཞན་དག་ལ་བུད་མེད་ཀྱི་གྲངས་སུ་ཆུང་ཟད་ཀྱང་མི་རྩིའོ། །དེ་ནས་ཡང་མེ་ལོང་གི་ས་དེ་ལས་གཞན་པ་དུས་ཚིགས་ཐམས་ཅད་ཅེས་བྱ་བའི་ཚལ་དུ་འདོང་བར་བྱེད་དེ། ཚལ་དེ་ན་དུས་ཚིགས་དྲུག་རྟག་ཏུ་ཡོད་ལ་འཁོར་ལོ་བཞིན་ཡོངས་སུ་འཁོར་བ་ཡིན་ཏེ། འདི་ལྟ་སྟེ། དགུན་དང་། དགུན་སྨད་དང་། དཔྱིད་དང་། སོས་ཀ་དང་། དབྱར་དང་། སྟོན་ཏོ། །ཚལ་དེ་ཀུན་ནས་དུས་ཚིགས་དང་འཐུན་པར་ས་རིས་དང་། ཚལ་གྱི་བྱ་ཁ་དོག་བཟང་པོ་དུ་མ་རྣམས་དང་དུས་ཚིགས་དང་འཐུན་པར་འགྲོ་བ་རྣམས་ཀྱིས་སྡུག་པར་བྱས་པའི་ཚལ་དེར་བདེ་བར་གནས་པར་བྱ་བའི་ཕྱིར་དོང་ངོ་། །ཕན་ཚུན་གྲོགས་བྱེད་པ། ཕན་ཚུན་ཐབ་མོ་དང་ཕྲག་དོག་གིས་མི་དགའ་{{page:{number:700,folio:114b,volume:69}}}བ་མེད་པ། ཕན་ཚུན་འཛེམ་པ་མེད་པ་ཕན་ཚུན་སྡུག་ཅིང་བྱམས་པ། དེ་རྣམས་ཚལ་དེ་མཐོང་ནས་དུས་ཚིགས་གང་ཡིན་པ་དང་འདོད་པ་གང་ཡིན་པའི་ཚལ་དེར་དེ་རྣམས་དོང་སྟེ། ཚལ་དེ་ན་དུས་ཚིགས་དང་འཐུན་པར་རྩེ་དགའ་བར་བྱེད་དོ། །དུས་ཚིགས་ཀུན་སོ་སོར་བྱུང་བའི་ཚལ་ན་དུས་ཚིགས་སྣ་ཚོགས་སུ་བྱུང་བ་རྣམས་ཀྱིས་ཡིད་ལ་རྩེ་བའི་རྣམ་པ་སྐྱེས་པ་ལྷ་མོ་དེ་དག་དང་བྱའི་ཚོགས་དང་ལྷན་ཅིག་ཇི་སྲིད་གཞན་དུ་སྤྲོ་བ་མ་སྐྱེས་པ་དེ་སྲིད་དུ་དགའ་བར་བྱེད་རྩེ་བར་བྱེད་དོ། །དེ་ནས་ཡང་རྩེ་ཞིང་གནས་པ་ཡིད་རབ་ཏུ་དགའ་བ་དེ་དག་ཡང་ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་སྟེ་ཁྱིམ་ཐབ་དེ་མངོན་པར་མཐོང་ནས་ཆོ་ག་སྣ་ཚོགས་ལ་མཁས་པའི་ལྷ་མོ་དེ་རྣམས་ཀྱིས་ཀུན་ནས་ཡོངས་སུ་བསྐོར་ཏེ། བྲོ་གར་བྱེད། དགོད་པར་བྱེད། གླུ་དབྱངས་ལེན་ཏོ། །དེ་ལྟར་ལྷའི་རྒྱལ་པོ་བརྒྱ་བྱིན་གྱི་ཚལ་གཅིག་ལ་ཡོན་ཏན་གྱི་རྣམ་པ་ཕུན་སུམ་ཚོགས་པ་ཡིན་ཏེ། ལྷའི་རྒྱལ་པོ་བརྒྱ་བྱིན་གྱི་ཚལ་གཅིག་ནི་དེ་ལྟ་བུ་ཡིན་ནོ། །དེ་ནས་ཡང་དགེ་སློང་དེ་ལྷའི་རྒྱལ་པོ་བརྒྱ་བྱིན་གྱི་ཚལ་གཉིས་པ་ལ་རྟོག་པར་བྱེད་དེ། ཚལ་དེ་རྣམ་པ་ནི་དུ་ཡོད། མིང་ནི་ཇི་སྐད་བཏགས་ཞིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚལ་ཀུན་དགའ་ཞེས་བྱ་བ་ཡོད་དེ། ཚལ་དེ་ན་ཡོན་ཏན་དུ་ཡོད་ཅིག་གུ་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་ཚལ་དེ་ནི་ངོ་བོ་ཉིད་ཀྱིས་ཀུན་དགའ་བ་ཡིན་ཏེ། ཚལ་དེ་ན་ལྷ་དང་ལྷ་མོའི་ཚོགས་རབ་ཏུ་དགའ་བས་ནི་ཀུན་དུ་གང་། ཐམས་ཅད་ནས་རྟག་ཏུ་དོག་ཅིང་ཕན་ཚུན་གྱི་གདོང་མཐོན་པོ་གཞན་དང་གཞན་འབྱེས་པ་སྐྱེད་པར་ལྷའི་རྒྱལ་པོ་བརྒྱ་བྱིན་ལྷའི་བུ་མོ་འབུམ་གྱིས་ཡོངས་སུ་བསྐོར་ཏེ། དགའ་སྤྱོད་ལ་གནས་པར་བྱ་བའི་ཕྱིར་འགྲོ་བར་བྱེད་དོ། །ལྷའི་དབང་པོ་བརྒྱ་བྱིན་དེ་འགྲོ་བ་ན་སྐྱེད་མོས་ཚལ་དུ་འགྲོ་བའི་ཤིང་རྟ་བརྒྱད་ཁྲི་བཞི་སྟོང་གི་རྒྱུ་བཻ་ཌཱུརྱ་ལས་བྱས་ཤིང་དྲིལ་བུ་གཡེར་ཀ་མང་པོ་འཕྱང་བ་ཁ་ཅིག་རྟ་མགོ་བོ་འཛམ་བུའི་ཆུ་བོའི་གསེར་གྱིས་བརྒྱན་ཅིང་། རྩིབ་ལོགས་དངུལ་གྱིས་གཏམས་ལ་རིན་པོ་ཆེ་སྣ་བདུན་གྱིས་མཛེས་པར་བྱས་པས་ཁྲིད། ཁ་ཅིག་ནི་ངང་པས་ཁྲིད། ཁ་ཅིག་ནི་ནམ་མཁའ་ལ་འགྲོ། ཁ་ཅིག་ནི་ས་ལ་འགྲོ་ལ། གླུ་{{page:{number:701,folio:115a,volume:69}}}དབྱངས་དང་། སིལ་སྙན་དང་། རོལ་མོ་རྣམ་པ་སྣ་ཚོགས་ཀྱིས་བསྐོར་བའི་ལྷའི་གཙོ་བོ་དག་ཞུགས་ཏེ། བརྒྱ་བྱིན་གྱི་འཁོར་བྱས་ནས་དོང་ངོ་། །བལ་གླང་བརྒྱད་ཁྲི་བཞི་སྟོང་གི་ལུས་གསེར་གྱི་དྲ་བས་གཡོགས་ཤིང་། ལུས་ལ་དྲིལ་བུ་གཡེར་ཀ་ནི་འཕྱང་། ལུས་ལ་སྟན་ཁྲ་བོ་དང་གདིང་བས་ནི་གཡོགས། འགྲམ་པ་ལ་དངུལ་གྱི་ཐིག་ལེ་གསལ་བ་ནི་འཛག །ལྷའི་རོལ་མོའི་གླུ་དབྱངས་དག་ལེན་པ་ན། ལྷའི་གཙོ་བོ་དག་ཞོན་ཏེ། བརྒྱ་བྱིན་གྱི་ངོ་འབའ་ཞིག་ཏུ་ལྟ་བས་བརྒྱ་བྱིན་ཡོངས་སུ་བསྐོར་ནས་སྐྱེད་མོས་ཚལ་དུ་འདོང་ངོ་། །ལྷ་མོ་བརྒྱད་ཁྲི་བཞི་སྟོང་ཆ་བྱད་དང་རྒྱན་སྣ་ཚོགས་ཐོགས་ཤིང་ཁ་དོག་དང་། གཟུགས་སྣ་ཚོགས་སུ་འདུག་པ་དག་བརྒྱ་བྱིན་འབའ་ཞིག་ལྟ་ལ། ཁ་ཅིག་ནི་བྲོ་གར་བྱེད། ཁ་ཅིག་ནི་གླུ་ལེན། དེ་དག་གི་ནང་ན་ཁ་ཅིག་ནི་ཡན་ལག་ལྔ་དང་ལྡན་པའི་རོལ་མོ་བྱེད། ཁ་ཅིག་ནི་རྩེད་མོ་སྣ་ཚོགས་བྱེད་ཅིང་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་ངོ་། །བྲོ་གར་མཁན་ཆ་བྱད་རྣམ་བཞི་དང་། གཟུགས་དང་། ཆ་བྱད་སྣ་ཚོགས་དང་ལྡན་པ་དག་ཀྱང་བྲོ་གར་བྱེད། རྩེད་མོ་བྱེད་ཡོངས་སུ་སྤྱོད་པར་བྱེད་པ་དག་བརྒྱ་བྱིན་གྱི་ངོ་འབའ་ཞིག་ཏུ་ལྟ་ཞིང་སྐྱེད་མོས་ཚལ་ག་ལ་བ་དེར་དགའ་སྤྱོད་བྱེད་དུ་འདོང་སྟེ། ལྷའི་དབང་པོ་བརྒྱ་བྱིན་བདེ་སོགས་དང་ལྷན་ཅིག་དེ་དག་གི་ནང་དུ་ཞུགས་ནས། ཤིང་རྟ་རྩིབས་བརྒྱ་པ་བཻ་ཌཱུརྱ་དང་། གསེར་དང་། སྤུག་དང་། པད་མ་རཱ་ག་དང་། ཨན་ད་རྙིལ་དང་། མཐོན་ཀ་ཆེན་པོས་བརྒྱན་པའི་ཤིང་རྟ་གང་ཡིན་པ་དེ། ངང་པའི་ལུས་ནི་འཛམ་བུ་ཆུ་བོའི་གསེར་རྐང་པ་ནི་བྱི་རུ། མིག་ནི་རིན་པོ་ཆེ་ཀེ་ཀེ་རུ། ལུས་ནི་པད་མ་རཱ་ག །མཆུ་ནི་བྱི་རུ། སྒྲོ་ནི་མུ་ཏིག་གི་མདོག་ལྟ་བུ་སྟོང་ཕྲག་བརྒྱ་སྙེད་ཀྱིས་ཤིང་རྟ་དེ་འདྲེན་པར་བྱེད་དེ། བརྒྱ་བྱིན་གྱི་ཡིད་ལ་འདོད་པ་བཞིན་དུ་འགྲོ་བར་བྱེད་དོ། །ཤིང་རྟ་མཆོག་དེའི་ནང་ན་བརྒྱ་བྱིན་ལྷའི་རིན་པོ་ཆེ་སྣ་ཚོགས་ཀྱིས་བརྒྱན་ཅིང་། ཉི་མ་བརྒྱ་བས་ལྷག་པའི་གཟི་དང་ལྡན་པ་བདེ་སོགས་དང་ལྷན་ཅིག་ཏུ་སྐྱེད་མོས་ཚལ་ག་ལ་བ་དེར་འདོང་ངོ་། །ལྷ་མོ་ཐམས་ཅད་ཀྱི་ནང་ན་བདེ་སོགས་གཟུགས་དང་ཆ་བྱད་དང་། རྒྱན་བརྒྱ་འགྱུར་གྱིས་ཕུན་སུམ་ཚོགས་ལ་དེ་རིན་པོ་ཆེས་བརྒྱན་ཏེ། བརྒྱ་བྱིན་གྱི་སྟན་ཕྱེད་ལ་འདུག་ནས། སྐྱེད་མོས་ཚལ་ག་ལ་བ་དེར་འདོང་ངོ་། །སུམ་{{page:{number:702,folio:115b,volume:69}}}ཅུ་རྩ་གསུམ་གྱི་ལྷ་དེ་དག་ཐམས་ཅད་དེ་ལྟར་ལྷའི་བདེ་བ་དང་ནི་ལྡན། ལྷའི་སྒྲ་དང་། རེག་པ་དང་། རོ་དང་། གཟུགས་དང་། དྲིའི་རེག་པས་མྱོས་ཤིང་ལྷའི་དབང་པོ་བརྒྱ་བྱིན་ལྷ་ཀུན་གྱིས་ཡོངས་སུ་བསྐོར་ཏེ། ཚལ་དང་ཉེ་བའི་ཚལ་དག་ཡང་དག་པར་ལྟ་བར་བྱེད་ལ་གསེར་གྱི་ཤིང་རྟའི་ནང་དུ་ཞུགས་ཏེ། བདེ་སོགས་དང་ལྷན་ཅིག་སྔ་མ་བཞིན་དུ་ཀུན་དགའི་ཚལ་ག་ལ་བ་དེར་འདོང་ངོ་། །ལྷའི་བདག་པོ་དེ་བདེ་བ་རྣམ་པ་བརྒྱ་སྟོང་ཕྲག་དུ་མ་དག་ཉེ་བར་སྤྱོད་པ་ན། ཤིང་རྟ་དང་། གླང་པོ་ཆེ་དང་། ལྷ་དང་། ལྷའི་བློན་པོ་གླུ་དང་། སིལ་སྙན་དང་། དབྱངས་དང་། རོལ་མོའི་སྒྲ་རྣམས་ཀྱིས་མངོན་པར་མཆོད་ཅིང་ཀུན་དགའི་ཚལ་ག་ལ་བ་དེར་གནས་པར་བྱ་བའི་དོན་དུ་འདོང་ངོ་། བརྒྱ་བྱིན་དེ་ལྟར་འགྲོ་བ་ན་གང་དེའི་ཚལ་དེ་ན་ལྷ་མོ་སྒེག་མོ་འཁོད་པ་དེ་དག་གིས་གླུ་དང་། རོལ་མོའི་སྒྲ་དང་། སིལ་སྙན་སྣ་ཚོགས་ཐོས་པ་དེ་དག་ལྷ་གཞན་རྣམས་དང་ལྷན་ཅིག་ཏུ་དེ་ཐོས་ཏེ་ཡིད་རབ་ཏུ་དགའ་ནས་རྒྱུག་པར་བྱེད་དོ། །དེ་དག་ལག་ན་པད་མ་ཐོགས་ཤིང་སིལ་སྙན་སྣ་ཚོགས་དང་། གླུ་དབྱངས་ཉེ་བར་ལེན་ལ་ཚལ་དེ་ནས་འབྱུང་བར་བྱེད་དོ། །དེ་ནས་ལྷའི་དབང་པོ་བརྒྱ་བྱིན་གྱིས་དེ་དག་མཐོང་ནས་རང་གི་ལྷ་དག་ལ་སྨྲས་པ། ཀྱེ་ལྷ་རྣམས་ལྷ་མོ་འདི་དག་ནི་ཀུན་དགའི་ཚལ་ནས་ང་མཐོང་སྟེ་བསུར་འོངས་ལ། སིལ་སྙན་དང་། རོལ་མོའི་སྒྲ་བྱུང་བ་དང་། གཞན་ཡང་རིན་པོ་ཆེའི་ཆ་བྱད་དང་། གཟུགས་རྣམ་པ་དུ་མ་ཡོད་པ་དེ་དག་ལ་ལྷ་རྣམས་ལྟོས། གང་ལྷ་མོ་དེ་དག་དང་བདག་ཅག་ལྷན་ཅིག་ལྷའི་ཚལ་སྐྱེད་མོས་ཚལ་དུ་རྩེ་ཞིང་དགའ་སྤྱོད་བྱེད་དུ་འདོང་ངོ་། །དེ་ནས་ལྷའི་དབང་པོ་བརྒྱ་བྱིན་གྱི་ཚིག་དེ་ཐོས་ནས་ལྷ་རྣམས་ཀྱིས་ཚིག་འདི་སྐད་ཅེས་སྨྲས་སོ། །ལྷའི་དབང་པོ་ལྷ་མོ་འདི་དག་ཐམས་ཅད་ནི་ཁྱོད་ཀྱི་ལགས་ཏེ། སྐྱབས་ཁྱོད་ལགས། རྟེན་ཁྱོད་ལགས། མགོན་ཁྱོད་ལགས་སོ། །དེ་ནས་ལྷའི་དབང་པོ་བརྒྱ་བྱིན་གྱིས་ཚིག་འདི་སྐད་ཅེས་སྨྲས་སོ། །འདི་དག་གི་གཙོ་བོ་ནི་ང་མ་ཡིན་ཏེ། རྟེན་ང་མ་ཡིན། སྐྱབས་ང་མ་ཡིན། འདི་དག་ནི་ངའི་མ་ཡིན་ནོ། །འདི་དག་ལས་ཀྱི་མཐུས་རབ་ཏུ་རྒྱུག་པ་ཡིན་ཏེ། བདག་པོ་ལས་ཡིན། རྟེན་ལས་ཡིན། རྟོན་པ་ལས་ཡིན་ཏེ། ལས་ངན་པ་དང་། འབྲིང་དང་། བཟང་པོ་གང་ཡིན་པ་དེ་དག་གིས་དེ་ལྟར་འགྱུར་ལ། ལས་ཀྱི་དབང་དེ་དག་གིས་ངན་པ་དང་། {{page:{number:703,folio:116a,volume:69}}}འབྲིང་དང་། བཟང་པོར་བྱས་པ་ཡིན་གྱི་ངའི་མཐུ་ནི་མ་ཡིན་ནོ། །དེ་ནས་དེའི་ཚེ་འདི་ལྟར་ལྷ་རྣམས་ཀྱི་དབང་པོས་ཚིགས་སུ་བཅད་དེ་སྨྲས་པ། ལས་ངན་པས་ནི་ལུས་ཅན་རྣམས། །འགྲོ་བ་དག་ནི་ངན་པར་འགྱུར། །འབྲིང་དག་གིས་ནི་འབྲིང་དུ་མཐོང་། །དེ་བས་བཟང་བ་མི་རྣམས་སོ། །གང་གིས་གང་དུ་གང་གི་ཚེ། །གང་བྱས་ལས་ནི་རྗེས་མྱོང་བ། །དེ་ཡིས་དེར་ནི་དེ་ཡི་ཚེ། །ལས་དེ་ལུས་ལ་རྣམ་སྨིན་འགྱུར། །ལྷ་ཁང་འོད་ཀྱི་ཕྲེང་བ་ཅན། །བདེ་བའི་རྣམ་པས་རྩེ་བྱེད་པ། །དེ་ནི་དགེ་བའི་འབྲས་བུར་མཐོང་། །ཁྱད་པར་དུ་ནི་དྲི་མ་མེད། །མི་ནི་ལས་དག་གང་བྱེད་པ། །དགེ་འམ་ཡང་ན་མི་དགེ་བྱེད། །དེ་ཡི་འབྲས་བུ་དེ་ཚེ་མཐོང་། །བདེ་འམ་ཡང་ན་མི་བདེར་འགྱུར། །བདེ་བའི་རྣམ་པ་འདི་རྣམས་ཀྱིས། །ལྷ་དག་དུ་མར་རྩེ་བ་གང་། །དེ་རྒྱུ་ང་ཡི་མ་ཡིན་ཏེ། །རྒྱུ་དེ་སྔོན་ནི་བྱས་པ་ཡིན། །དེ་ནས་ལྷ་དེ་རྣམས་ཀྱིས་བརྒྱ་བྱིན་དེའི་ཁ་ནས་ཚིགས་བཅད་དེ་དག་ཐོས་ཏེ་རྗེས་སུ་ཡི་རང་ལ་སྤྱི་བོས་བླངས་ནས། ཡང་སྐྱེད་མོས་ཚལ་དུ་གནས་པར་བྱ་བའི་ཕྱིར། སྐྱེད་མོས་ཚལ་ག་ལ་བ་དེར་འདོང་ངོ་། །དེ་ནས་ལྷ་མོ་སྟོང་ངམ། སྟོང་ཕྲག་བརྒྱ་དེ་དག་སོ་སོའི་ལག་པ་པད་མས་བྲེལ་ཅིང་། ཆ་བྱད་དང་། གཟུགས་དང་། རྒྱན་སྣ་ཚོགས་ཐོགས་པ་ཡིན་ཏེ། འདི་ལྟར་ལྷ་མོ་དེ་དག་ཕན་ཚུན་སོ་སོ་ན་ཆ་བྱད་དང་། གཟུགས་དང་། འགྲོས་དང་། གླུ་དབྱངས་དང་། རོལ་མོ་བྱེད་པ་དག་མི་འདྲ་བ་ཡིན་ནོ། །དེ་ལྟར་དགེ་བའི་ལས་དུ་མས་སྤྲུལ་པའི་ལྷ་མོ་བརྒྱ་འམ་སྟོང་དེ་དག་ཤིན་ཏུ་མཁས་པས་སྤྲུལ་པ་ཡིན་ནོ། །དེ་ནས་དེ་དག་ཐམས་ཅད་ལྷའི་དབང་པོ་བརྒྱ་བྱིན་ག་ལ་བ་དེ་ལོགས་སུ་ཕྱོགས་ཤིང་བྲོ་གར་བྱེད་ལ། ཀུན་དགའི་ཚལ་དེ་ག་ལ་བ་དེར་འདོང་བར་བྱེད་དོ། །ཚལ་དེར་སྔར་འཇུག་པ་ན་དངུལ་གྱི་ཤིང་ལྗོན་པ་རྣམས་དང་། དངུལ་གྱི་འདབ་མ་དང་། དངུལ་གྱི་ས་གཞི་དང་། དངུལ་གྱི་མདོག་ལྟ་བུ་རྣམས་ཀྱིས་མཛེས་པར་བྱས་པ། བྱ་ཐམས་ཅད་ཀྱང་དངུལ་གྱི་བྱ་སྟེ། བྱའི་ཚོགས་ཀྱི་རྣམ་པས་ཀུན་དུ་གང་ལ། སྒྲ་རྣམ་པ་སྣ་ཚོགས་འབྱིན་པས་མཛེས་པར་བྱས་པ་དང་པོ་ཉིད་དུ་ལྷའི་དབང་པོ་བརྒྱ་བྱིན་ཞབས་འབྲིང་བ་དང་། ལྷན་ཅིག་འཇུག་པར་བྱེད་དོ། །དེ་འཇུག་པ་ན་རིན་པོ་ཆེ་རྣམ་པ་སྣ་ཚོགས་ཀྱིས་{{page:{number:704,folio:116b,volume:69}}}བརྒྱན་པའི་འོད་དང་། ཚལ་དངུལ་གྱིས་བརྒྱན་པའི་འོད་གང་ཡིན་པའི་འོད་གཉིས་པོ་དེ་དག་ཕན་ཚུན་འཁྲིལ་བ་ལྟ་བུར་འབྱུང་ཞིང་འོད་དག་གིས་ནམ་མཁའ་བརྒྱན་པ་ལྟ་བུར་ཡང་འབྱུང་ངོ་། །བརྒྱ་བྱིན་དེ་ཡང་ཡིད་རབ་ཏུ་དགའ་ལ། ལྷ་མོ་དེ་དག་སོ་སོའི་གླུ་ཤིན་ཏུ་སྙན་ཅིང་སྙོམས་པ་ལེན་ཏེ། སིལ་སྙན་ཡན་ལག་ལྔ་དང་ལྡན་པ་ཕྱད་པར་བྱེད་དོ། །ཤིང་རྟ་བརྒྱད་ཁྲི་བཞི་སྟོང་དང་། དེ་བཞིན་དུ་གླང་པོ་ཆེ་བརྒྱད་ཁྲི་བཞི་སྟོང་རྣམས་ཀྱང་སྔ་མ་བཞིན་ཏེ། ནོར་བུ་དང་། དྲིལ་བུ་གཡེར་ཀ་དང་། གླིང་བུའི་སྒྲ་རྣམས་ཐོས་ནས། ལྷ་མོ་སྟོང་ཕྲག་དུ་མ་རྣམས་ཀྱིས་བསྟོད་ཅིང་ལྷ་མོ་འབུམ་ཕྲག་དགུ་བཅུ་རྩ་དགུས་ཡོངས་སུ་བསྐོར་བ་ཡིན་ཏེ། སུམ་ཅུ་རྩ་གསུམ་གྱི་དབང་ཕྱུག་གི་ལུས་དང་སེམས་ཀྱི་བདེ་བ་གང་ཡིན་པ་དེ་ནི་དཔེ་བྱ་བར་སླ་བ་མ་ཡིན་ནོ། །དེ་ཅིའི་ཕྱིར་ཞེ་ན། སུམ་ཅུ་རྩ་གསུམ་གྱི་དབང་ཕྱུག་གི་ལྷའི་གནས་པ་དང་། ཁ་ཟས་ཀྱི་བདེ་བ་དེ་ནི་གཞན་དང་མི་འདྲའོ། །དེ་ནས་ལྷའི་དབང་པོ་བརྒྱ་བྱིན་ལྷའི་འདོད་པའི་ཡོན་ཏན་ལྔ་འབྱོར་པ་དངུལ་གྱི་ཚལ་དེའི་ནང་དུ་ཞུགས་ནས། ལྷའི་ཚོགས་དང་ལྷ་མོའི་ཚོགས་ཐམས་ཅད་དང་བཅས་པ་ཡུན་རིང་དུ་རྩེ་བར་བྱེད། ཡོངས་སུ་སྤྱོད་པར་བྱེད་དེ། ཡུལ་གྱི་བདེ་བ་དེས་མཆོག་ཏུ་བདེའོ། །དེ་ནས་ཡང་ལྷའི་དབང་པོ་བརྒྱ་བྱིན་རྩེ་ཞིང་གནས་པའི་དོན་དུ་ཡང་ལྷ་མོའི་ཚོགས་ཐམས་ཅད་དང་། ཤིང་རྟ་དང་། གླང་པོ་ཆེ་རྣམས་དང་བཅས་པ་སྔ་མ་བཞིན་ཚལ་དེ་ག་ལ་བ་དེར་འདོང་ངོ་། །དེར་ཕྱིན་ནས་གསེར་གྱི་ཚལ་གཉིས་པ་གསེར་བཙོ་མའི་ཁ་དོག་ལྟ་བུ་དང་དེ་བཞིན་དུ་འབྲས་བུ་རྣམས་ཀྱིས་མཛེས་པར་བྱས་པ་མཐོང་ངོ་། །མི་ལྔའི་ཞེང་གི་ཚད་ཙམ་གྱི་འབྲས་བུ་རོ་སྦྲང་རྩི་ལྟར་མངར་ལ་དྲིའི་རྣམ་པ་ཕུན་སུམ་ཚོགས་པའི་འབྲས་བུ་དེ་གང་ཟོས་ན། ཤིན་ཏུ་དྲེགས་པ་སྐྱེ་བར་འགྱུར་བ་མཐོང་ནས་ཡལ་ག་བཀུག་སྟེ་འབྲས་བུ་དེ་དག་གླང་པོ་ཆེ་རྣམས་ཀྱིས་ཟ་བར་བྱེད་དོ། །དེ་ནས་འབྲས་བུ་ཟོས་པའི་གླང་པོ་ཆེ་དེ་དག་མྱོས་ཏེ་འགྱིང་ཞིང་འགྲོ་བ་རྣམས། ཇི་ལྟར་ལྷ་རྣམས་ཀྱང་། ཀྱེ་ཨེ་མ་གླང་པོ་ཆེ་མྱོས་ཤིང་འགྱིང་ལ་འགྲོ་བ་རྣམས་འབྲས་བུའི་རོ་ཐམས་ཅད་ཟོས་ནས་མྱོས་ཏེ། རབ་ཏུ་གར་བྱེད་པ་ངོ་མཚར་དུ་བྱེད་པ་དེ་ལྟར་སིལ་སྙན་གྱི་སྒྲ་དེས་ལྷན་ཅིག་{{page:{number:705,folio:117a,volume:69}}}གར་བྱེད་དོ། །དེ་བཞིན་དུ་གསེར་གྱི་ཚལ་དེ་ན་བྱའི་ཚོགས་དུ་མ་སྒྲ་འབྱིན་ལ། ཚལ་དེ་ན་བྱ་དངུལ་གྱི་ཁ་དོག་ཅན་དེ་དག་དེ་རྣམས་ལ་ཆགས་ཤིང་འདུག་པས་ཤིན་ཏུ་མཛེས་པར་བྱས་སོ། །ལྷའི་དབང་པོ་བརྒྱ་བྱིན་ཡང་ལྷ་མོ་དེ་དག་དང་། ལྷན་ཅིག་ལྷ་དེ་དག་དང་ཡང་ལྷན་ཅིག་ལྷའི་བུ་མོ་བདེ་སོགས་དང་ཡང་བདག་ཉིད་ལྷན་ཅིག་ཏུ་དགའ་བར་བྱེད། ཡོངས་སུ་སྤྱོད་པར་བྱེད་རྩེ་བར་བྱེད་ཚིམ་པར་བྱེད་དོ། །ལྷ་དེ་དག་ཀྱང་རང་གི་སླས་རྣམས་ཀྱི་ནང་ན་དགའ་བར་བྱེད། ཡོངས་སུ་སྤྱོད་པར་བྱེད། གླུ་དབྱངས་ལེན། བྲོ་གར་བྱེད། དགོད་པར་བྱེད་དེ། ལེགས་པ་བྱས་པའི་ལྷ་རྣམས་ཕན་ཚུན་ཕྲག་དོག་དང་། སེར་སྣ་དག་མེད་པར་རྩེད་མོ་བྱེད་དོ། །དེ་ནས་གསེར་གྱི་ཚལ་དེའི་ནང་ན་ཆུ་བསིལ་བ་ཞེས་བྱ་བའི་རྫིང་བུ་གཉིས་པ་ཡོད་དེ། དེ་ཡང་གསེར་དང་བཻ་ཌཱུརྱའི་པད་མ་རྣམས་ཀྱིས་བཀྲ་བར་བརྒྱན་པ་ཡིན་ལ། སུམ་ཅུ་རྩ་གསུམ་ན་གནས་པའི་ལྷ་རྣམས་དང་། ལྷའི་འདུན་ས་ཆོས་བཟང་ན་གནས་པ་བརྒྱ་བྱིན་གྱི་སྔོན་དུ་འགྲོ་བ་གང་ཡིན་པ་དེ་དག་གིས་ཡོངས་སུ་བསྐོར་ཏེ། རྫིང་དེ་དག་གི་འགྲམ་ན་ལྷ་མོའི་ཚོགས་རྣམས་དང་ལྷན་ཅིག་སིལ་སྙན་ཡན་ལག་ལྔ་དང་ལྡན་པ་རྣམས་ཀྱིས་རྩེ་བར་བྱེད་དེ། ཡོངས་སུ་སྤྱོད་པར་བྱེད་དོ། །དེ་ནས་ཡང་ཁང་པ་ཆོས་བཟང་གི་ནང་ན་ལྷ་འཁོད་པ་དེ་དག་ཚལ་ཀུན་དགའ་ག་ལ་བ་དེར་འདོང་ངོ་། །ཚལ་དེའི་ནང་ན་བཻ་ཌཱུརྱའི་ཤིང་ལྗོན་པས་མཛེས་པར་བྱས་ཤིང་། གསེར་གྱི་མདོག་གི་འབྲས་བུས་བརྒྱན་པ་ཡིན་ལ། ལྷའི་འབྲས་བུ་དེ་དག་གི་ནང་དུ་ཁུ་བ་ཞིམ་པོས་ཇི་ལྟར་གང་བ་ནི་འཛམ་བུའི་གླིང་ན་ནཱ་ཌི་ཀེ་རྱ་དང་། པ་ནས་བཞིན་ནོ། །ཤུན་པ་སྲ་བའི་ནང་ན་འབྲས་བུ་མངར་བ་ཞེས་བྱ་བ་དྲི་ཞིམ་ལ། མདོག་བཟང་པོ་མང་བ་ཡོད་དེ། དེ་ནས་ལྷ་དེ་དག་གིས་འབྲས་བུ་དེ་བླངས་ནས་གཤགས་ཏེ་འཐུང་ངོ་། །སྦྲང་རྩི་བས་ལྷག་པའི་རོ་ཡོད་པ་འཐུངས་ནས་ཀྱང་མྱོས་པའི་ཉེས་པ་དང་། འབྲེལ་བས་མྱོས་སོ། །དེ་ནས་ལྷ་དག་མྱོས་པ་རྣམ་པ་གསུམ་གྱིས་མྱོས་པར་འགྱུར་ཏེ། འདི་ལྟ་སྟེ། བུད་མེད་ཀྱིས་མྱོས་པ་དང་། འབྲས་བུའི་ཁུ་བས་མྱོས་པ་དང་། ལྷའི་འདོད་པའི་ཡོན་ཏན་ལྔ་རྣམས་ཀྱིས་{{page:{number:706,folio:117b,volume:69}}}མྱོས་པ་ཡིན་ཏེ། དེ་ལྟར་ལྷ་རྣམས་ལྷ་མོའི་ཚོགས་དག་དང་ལྷན་ཅིག་མྱོས་པ་རྣམ་པ་གསུམ་གྱིས་མྱོས་སོ། །ལྷའི་དབང་པོ་བརྒྱ་བྱིན་ཡང་བརྒྱ་བྱིན་གྱི་འདུན་སར་འགྲོ་བ་དང་ལྷན་ཅིག་བདུད་རྩི་ལ་ཟ་སྟེ། རང་གི་ལས་ཀྱི་འབྲས་བུ་ཚོང་པ་ལྟ་བུས་བསྒྲུབས་པའི་བདུད་རྩི་དེ་བླངས་ནས་ཟ་བར་བྱེད་དོ། །བརྒྱ་བྱིན་ལྷའི་ཚོགས་དང་བཅས་པ་ཐམས་ཅད་ཀྱིས་ཡོངས་སུ་བསྐོར་ནས་ཡུལ་ནས་ཡུལ། གནས་ནས་གནས་སུ་སོང་སྟེ། དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །བཻ་ཌཱུརྱའི་ཚལ་དེ་དག་ཐམས་ཅད་བྱ་དང་། བུང་བ་དང་། དྲིལ་བུ་གཡེར་ཀ་དང་། རོ་སྣ་ཚོགས་དག་གིས་ཉམས་དགའ་བ་ཡིན་ཏེ། ཚལ་དེར་ཡུན་རིང་དུ་དགའ་བར་བྱས་སོ། །དེ་ནས་ཡང་ལྷའི་དབང་པོ་བརྒྱ་བྱིན་ལྷའི་ཚོགས་དེ་དག་ཉིད་དང་། ལྷའི་འདུན་ས་ཆོས་བཟང་དུ་འཇུག་པར་བྱེད་དོ། །དེ་ནས་ཡང་ལྷའི་འདུན་ས་ཆོས་བཟང་ན་ལྷའི་ཚལ་གསུམ་པ་དཔེ་མེད་པ་ཞེས་བྱ་བ་ཡོད་དེ། ཚལ་ངོ་བོ་ཉིད་ཀྱིས་དཔེ་མེད་པ་གང་ཡིན་པ་དེར་ལྷའི་རྒྱལ་པོ་བརྒྱ་བྱིན་གྱི་བུ་ལྔ་བརྒྱ་རང་གི་སླས་ཀྱིས་ཡོངས་སུ་བསྐོར་ནས་རྩེ་བར་བྱེད། ཡོངས་སུ་སྤྱོད་པར་བྱེད་དེ། འདི་དག་ནི་འབྱོར་པ་ཡིན་ནོ། །དེའི་འོག་ཏུ་རྒྱས་པ་ནི་འདི་ལྟ་སྟེ། ལྷའི་དབང་པོ་བརྒྱ་བྱིན་གྱི་བུ་དེ་དག་འདི་ལྟ་བུ་ཡིན་ཏེ། ཐམས་ཅད་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཐམས་ཅད་ཡང་དག་པའི་ལྟ་བ་དང་ལྡན་པ། ཡང་དག་པའི་ལྟ་བ་སྔར་བླངས་པའི་ལྷ་རྣམས་ལྷ་དང་ལྷ་མ་ཡིན་ལས་རྣམ་པར་རྒྱལ་བ་འཐོབ་པ་ཐམས་ཅད་མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། ཕན་ཚུན་ཀུན་ཡིད་འཐུན་པར་གྱུར་པ་ཡིན་ལ་དེ་དག་རེས་འགའ་འདི་སྙམ་དུ་འདི་ལྟར་བདག་ཅག་ངེས་པར་སྐྱེད་མོས་ཚལ་དཔེ་མེད་པ་ཞེས་བྱ་བ་དེར་དགའ་སྤྱོད་བྱེད་དུ་བདག་ཅག་ལྷ་མོའི་ཚོགས་དང་བཅས་པས་ཡོངས་སུ་བསྐོར་ཏེ་འདོང་བར་བྱའོ་སྙམ་མོ། །དེ་ལྟར་དེ་དག་ཐམས་ཅད་བསམས་ནས་སྐྱེད་མོས་ཚལ་དཔེ་མེད་པ་ག་ལ་བ་དེར་འདོང་ངོ་། །དེ་ལྟར་ལྷའི་བུ་རེ་རེ་དག་གི་ལྷ་མོ་བྱེ་བ་ཡོད་པ་དེ་དག་གཟུགས་དང་། ལང་ཚོ་ཕུན་སུམ་ཚོགས་པའི་ཕན་ཚུན་གྱི་བྱ་བ་གཅིག་པུ་{{page:{number:707,folio:118a,volume:69}}}ནི་རྒྱགས་པར་གནས་པ། རྒྱགས་པ་ལྷུར་བྱེད་པ་རྟག་ཏུ་འཐུན་པ་ཡིན་ཏེ། ལྷའི་དབང་པོ་བརྒྱ་བྱིན་ག་ལ་བ་དེར་དོང་ནས་ལྷ་འདི་ལྟར་བདག་ཅག་སྐྱེད་མོས་ཚལ་དེར་གནས་པར་བགྱི་བའི་སླད་དུ་སྐྱེད་མོས་ཚལ་དཔེ་མ་མཆིས་པར་མཆི་བར་བགྱིའོ། །ལྷ་སྐྱེད་མོས་ཚལ་དཔེ་མ་མཆིས་པ་དེར་བདག་ཅག་དང་ལྷན་ཅིག་གནས་པར་མཛད་པའི་སླད་དུ་གཤེགས་པ་ནི་འོས་པ་ལགས་ན་དགོངས་སུ་གསོལ། བརྒྱ་བྱིན་གྱིས་སྨྲས་པ། དེ་ལྟ་མ་ཡིན་ནོ། །སྐྱེད་མོས་ཚལ་གྱི་དགའ་སྤྱོད་ནི་ངས་བྱས་ཟིན་ཏེ། ཆོས་ཀྱི་རྗེས་སུ་ཆོས་བསྒྲུབས་པ་དང་། འདུན་པ་སྔོན་དུ་བཏང་བའི་ཕྱིར་བདག་ཅག་གི་དོན་རྗེས་སུ་བསྒྲུབ་པར་བྱའོ། །ངས་ནི་ལྷ་རྣམས་ཀྱི་བག་ཡོད་པས་སྐྱེད་མོས་ཚལ་དུ་དགའ་སྤྱོད་བྱས་ནས་སླར་འོངས་པ་ཡིན་ནོ། །ལྷ་རྣམས་ནི་བག་མེད་པའི་ཉེས་པས་ཉོན་མོངས་པ་ཡིན་ཏེ། དེ་ལྟར་བག་ཡོད་པར་བྱ་ཞིང་དེ་ལྟ་བས་ན་བག་མེད་པའི་ཉེས་པའི་དུག་མི་བཟད་པ་སྤོངས་ཤིག་ཅེས་སྨྲས་སོ། །འདིར་ཚིགས་སུ་བཅད་པ། བག་ཡོད་བདུད་རྩིའི་གནས་ཡིན་ཏེ། །བག་མེད་འཆི་བའི་གནས་ཡིན་ནོ། །བག་ཡོད་འཆི་བར་མི་འགྱུར་ཏེ། །བག་མེད་པ་ནི་རྟག་ཏུ་འཆི། །བག་ཡོད་འཆི་མེད་གཞི་ཡིན་ཏེ། །བག་མེད་པ་ནི་འཆི་བའི་གཞི། །བུ་དག་བདག་ནི་བག་ཡོད་པས། །ལྷ་རྣམས་ཀྱི་ནི་གཙོ་བོར་གྱུར། །དེ་ནི་བདག་སྟེ་བདེ་གཤེགས་བཀའ། །བུ་དག་བདག་གིས་བསྒྲུབ་པར་བྱ། །བདག་གིས་སྡོམ་བརྩོན་ཅན་གྱི་བཀའ། །ནམས་ཀྱང་འདའ་བ་མི་བྱ་སྟེ། །ཐུབ་པའི་བཀའ་ལས་འདའ་བ་གང་། །འདོད་པ་ཡིས་ནི་རྨོངས་པ་ཡིན། །སྡུག་བསྔལ་དེ་ལས་ཐར་མེད་དེ། །རྟག་ཏུ་སྡུག་བསྔལ་རྗེས་སུ་འགྲོ། །དེ་ལྟར་ལྷའི་དབང་པོ་དེས་བུ་དེ་དག་ལ་བསྒོ་ནས། རང་གི་གནས་ལྷའི་འདུན་ས་ཆོས་བཟང་དུ་ཞུགས་སོ། །དེ་ནས་བརྒྱ་བྱིན་གྱི་བུ་ཡིད་རབ་ཏུ་དགའ་ཞིང་ཕན་ཚུན་ནང་འཐུན་པ་རྣམས་རང་གི་གནས་ལྷའི་གསེར་བཟང་པོ་ལས་བྱས་ཤིང་རྒྱན་གྱིས་བརྒྱན་པ། གླུ་དབྱངས་དང་། རོལ་མོའི་སྒྲ་འབྱིན་པ། རྣམ་པ་སྣ་ཚོགས་ཕན་ཚུན་བརྒྱན་པའི་བརྒྱ་བྱིན་གྱི་གནས་ག་{{page:{number:708,folio:118b,volume:69}}}ལ་བ་དེར་འཇུག་གོ། །ཞུགས་ནས་ཀྱང་འདི་ལྟར་བདག་ཅག་ནི་སྐྱེད་མོས་ཚལ་དུ་དགའ་སྤྱོད་བྱ་བའི་ཕྱིར། སྐྱེད་མོས་ཚལ་དཔེ་མེད་པར་དགའ་སྤྱོད་བྱེད་དུ་འདོང་ངོ་ཞེས་སྨྲས་སོ། །དེ་ནས་ལྷའི་བུ་གཞོན་ནུ་བདུན་ཁྲི་དག་ཁ་ཅིག་ནི་གསེར་གྱི་ཤིང་རྟ་ལ་ཞོན། ཁ་ཅིག་ནི་ལྷའི་བྱའི་སྟེང་དུ་ཞོན། ལྷ་མོ་དག་རྗེས་སུ་འགྲོ་ཞིང་ལྷ་མོ་ཁ་ཅིག་ནམ་མཁའ་ལ་འགྲོ་ཁ་ཅིག་ལྷ་མོ་དང་ལྷའི་ཚོགས་ཀྱིས་ཡོངས་སུ་བསྐོར་ཏེ། པད་མ་མཆོག་གི་ནང་ནས་འགྲོ་ལ། བདེ་བ་མཆོག་རྗེས་སུ་མྱོང་ཞིང་། རོལ་མོ་དང་། གླུ་དབྱངས་ལེན་པ་དག་དང་ལྷན་ཅིག་ཚལ་དཔེ་མེད་པ་ག་ལ་བ་དེར་འདོང་བར་བྱེད་དོ། །དེ་ནས་བརྒྱ་བྱིན་གྱི་བུ་དེ་རྣམས་ཀྱི་ལུས་ལྷའི་ཕྲེང་བས་བརྒྱན་ཅིང་ལྷའི་ཙན་དན་གྱིས་བསྐུས་ཏེ། རང་གི་འོད་ཁ་ཅིག་ནི་ཉི་མའི་འོད་དང་འདྲ། ཁ་ཅིག་ནི་ཟླ་བའི་འོད་དང་འདྲ། ཁ་ཅིག་གཟའ་དང་སྐར་མའི་འོད་དང་འདྲ་སྟེ། ཇི་ལྟར་ལས་དག་བྱས་པ་བཞིན་མཛེས་ཤིང་། སྐྱེད་མོས་ཚལ་ཤིན་ཏུ་གང་བ་དཔེ་མེད་པ་ག་ལ་བ་དེར་འདོང་བར་བྱེད་དེ། གཅིག་ལ་གཅིག་ལེགས་པར་བྱ་བ་ལ་གཞོལ་ཞིང་སྡུག་པ་ལྷའི་ཡུལ་དག་ཉེ་བར་སྤྱོད་བཞིན་དུ་ཚལ་དེར་ཞུགས་སོ། །ཚལ་དེ་ཡང་ངོ་བོ་ཉིད་ཀྱིས་དཔེ་མེད་པ་ཡིན་ཏེ། དེའི་ཕྱོགས་འགའ་ཁོ་ན་ཞིག་དཔེར་གཟུང་ཞིང་བྱ་ན་ཚལ་དེར་ཞུགས་ན་དེའི་ཚེ་དྲིའི་རྣམ་པ་དཔེ་མེད་པ་རབ་ཏུ་ལྡང་སྟེ། གང་ཙན་དན་ས་མཆོག་གི་དྲི་གཞན་བཅུ་དྲུག་གི་ཆར་ཡང་མི་ཕོད་དོ། །དེ་ལྟར་དྲི་དེ་ཡིད་དུ་འོང་སྟེ། སྣོམས་པ་གང་ཡིན་པ་དེ་ཡང་བདེ་བ་དང་ལྡན་པའི་རྣམ་པ་དེ་ལྟ་བུ་ཡིན་ནོ། །དེར་དེ་དག་ཕན་ཚུན་ངོ་མཚར་སྐྱེ་བར་འགྱུར་ཏེ། བདག་ཅག་གི་བདེ་བ་མ་ཡིན་ནོ་སྙམ་ནས། སྐོམ་འཐུངས་ཏེ་ཚལ་དེར་ཞུགས་སོ། །དེ་ནས་ཞུགས་པ་དང་ཚལ་དེ་དག་གི་དང་པོ་བསྟན་པ་ནི་དགེ་བའི་ལས་འབད་པ་དག་གིས་བསྐྱེད་པའི་ཤིང་ལྗོན་པའི་ཆ་སྡུག་པ་ཡིན་ཏེ། ཚལ་དེ་ན་ཤིང་ལྗོན་པའི་སྡོང་པོ་རྣམས་ཀྱི་ཆ་སྡུག་པར་བྱས་པ་ཡིན་ནོ། །དེ་དག་བརྒྱ་ཙམ་ནི་བཻ་ཌཱུརྱ་ལས་བྱས། བརྒྱ་ཙམ་ནི་གསེར་ལས་བྱས། བརྒྱ་ཙམ་ནི་དངུལ་ལས་བྱས། བརྒྱ་ཙམ་ནི་ཤེལ་ལས་བྱས་པ་ཡིན་ཏེ། དེ་ལྟར་དེའི་ཚེ་ཤིང་ལྗོན་པ་རྣམས་ཀྱི་སྡོང་པོ་སྣ་ཚོགས་ཡིན་ནོ། །འདི་ལྟ་སྟེ་དཔེར་ན་འཛམ་བུའི་གླིང་ན་རི་མོ་བྲིས་པའི་ངོས་སྡུག་པ་དེ་བཞིན་དུ་{{page:{number:709,folio:119a,volume:69}}}ཤིང་ལྗོན་པ་སྣ་ཚོགས་དེ་དག་སྡུག་པ་ཡིན་ནོ། །ཤིང་ལྗོན་པ་སྡུག་པ་དེ་རྣམས་ཀྱི་རྣམ་པ་དུ་མ་དང་། ཁ་དོག་དུ་མ་དང་། གཟུགས་དུ་མ་དང་། དབྱིབས་དུ་མ་ཡོད་པ་དེ་དག་ལྷའི་བུ་མེ་ལོང་གི་ངོས་ལྟར་དྲི་མ་མེད་པ་དེ་དག་གིས་མཐོང་ནས། དེ་ནས་ཡང་ལྟ་བ་སྐྱེད་ཅིང་ཀུན་དུ་རྒྱུ་བ་འབུམ་ཕྲག་དུ་མ་དག་ཀུན་ནས་རབ་ཏུ་དགའ་ཞིང་ལྷ་མོའི་ཚོགས་ཀྱིས་གང་བ། རོལ་མོ་དང་། སིལ་སྙན་གྱི་སྒྲ་འབྱིན་པའི་རྣམ་པ་རབ་ཏུ་དགའ་བའི་ཡིད་ཀྱིས་སྐྱེད་མོས་ཚལ་དུ་ཡུན་རིང་དུ་བདེ་བར་བྱ་བའི་ཕྱིར། ཚལ་དཔེ་མེད་པ་དེ་ག་ལ་བ་དེར་འདོང་བར་བྱེད་དོ། །དེ་ལྟར་དེར་ཞུགས་པ་དང་ལྷའི་བྱའི་ཚོགས་དེ་དག་སྒྲོ་ནི་གསེར། ལྟོ་ནི་བཻ་ཌཱུརྱ། རྐང་པ་ནི་བྱི་རུ། རྒྱབ་ནི་དངུལ། མིག་ནི་རིན་པོ་ཆེ་ཀེ་ཀེ་རུ་སྟེ། ཤིན་ཏུ་རྣར་སྙན་པའི་རྣམ་པ་དེ་དག་གི་སྒྲ་འབྱིན་པར་བྱེད་དོ། །དེ་ནས་ལྷའི་བུ་རྣམས་ཀྱིས་བྱའི་ཚོགས་དེ་རྣམས་ཀྱང་མཐོང་ངོ་། །སྒྲ་མཆོག་ཏུ་སྙན་ཅིང་འཇེབས་པ་འབྱིན་པ་ཡང་རྣར་ཐོས་ཤིང་། བྱ་དེ་དག་མཐོང་ནས། ལྷའི་བུ་དེ་རྣམས་རང་གི་བྱ་དག་ལ་ཕན་ཚུན་སྨོད་པར་བྱེད་དེ། འདི་ལྟར་ཁྱེད་ཀུན་གསོན་ཅིག །བྱ་སྒྲ་འབྱིན་པ་རྣམ་པ་དུ་མ་དང་། ཁ་དོག་དང་ལྡན་པ་དུ་མ་དང་། སྒྲ་རྣམ་པ་དུ་མས་ལྷ་མོའི་ཚོགས་དེ་རྣམས་ཀྱི་གླུ་དབྱངས་དེ་དག་ཐམས་ཅད་ཀུན་ནས་མི་མངོན་པ་དེ་ལྟར་ཟིལ་གྱིས་ནོན་ཏོ། །དེ་ནས་བྱ་དེ་དག་གི་སྒྲ་ཐོས་ནས་དེ་ནས་ཡང་དེའི་འོག་ཏུ་སྐྱེད་མོས་ཚལ་དུ་རྩེ་བར་བྱ་བའི་ཕྱིར་ཚལ་དུ་འདོང་བར་བྱེད་དོ། །དེ་ནས་པད་མའི་རྫིང་པད་མའི་ཉི་མའི་འོད་ལྟ་བུ་ཞེས་བྱ་བ་ཐམས་ཅད་མཐོང་སྟེ། པད་མའི་འདབ་མ་ཉི་མ་ལྟ་བུ་སྟོང་གིས་ཡོངས་སུ་བསྐོར་བ་དེ་དག་ལ་མངོན་པར་བརྟགས་ནས། ལྷའི་བུ་ཆ་བྱད་དང་། གཟུགས་སྣ་ཚོགས་འཆང་བ་དེ་དག་སྔ་མ་བཞིན་པད་མའི་རྫིང་དེ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་བུ་དེ་དག་ལྷ་མོའི་ཚོགས་དང་བཅས་པས་ཡོངས་སུ་བསྐོར་ཅིང་པད་མའི་རྫིང་དེ་བསྐོར་ནས། བྲོ་རྡུང་བར་བྱེད། གླུ་དབྱངས་ལེན། དགོད་པར་བྱེད། རྩེད་མོ་བྱེད། ཡོངས་སུ་སྤྱོད་པར་བྱེད་དེ། ལྷའི་བུ་དེ་དག་བདེ་བ་སྣ་ཚོགས་ཀྱི་རྒྱགས་པས་མྱོས་སོ། །དེ་ནས་ཡང་པད་མའི་ཚལ་གྱི་ཕྱོགས་དེ་ནས་དེ་དག་ཕན་ཚུན་ལྷན་ཅིག་ཏུ་ལྷའི་རྒྱགས་པས་མྱོས་ཤིང་། ལྷ་ཡུལ་གྱི་གནས་ཆེན་{{page:{number:710,folio:119b,volume:69}}}པོ་ཚལ་དེའི་ནང་ག་ལ་བ་དེར་འདོང་བར་བྱེད་དོ། །དེ་ནས་ལྷ་མོའི་ཚོགས་གར་བྱེད་ཅིང་། ལུས་ལ་ཆ་བྱད་དང་། རྒྱན་སྣ་ཚོགས་ཐོགས་པ་དེ་དག་ཐམས་ཅད་ཆུ་བོ་འབབ་པའི་ཚལ་དགའ་བ་ག་ལ་བ་དེར་འདོང་བར་བྱེད་དེ། ཚལ་དེ་ན་ཡང་ཆུ་བོ་འབབ་པའི་ཆུའི་རྣམ་པ་ནི་འདི་ལྟ་སྟེ། འོ་མའི་ཆུ་དང་། ཆང་གི་རོའི་ཆུ་དང་། སྦྲང་རྩིའི་ཆུ་དང་། རྒུན་ཆང་གི་ཆུ་དང་། ལྷའི་བཏུང་བའི་ཆུ་དང་། བུང་བས་ཁེབས་པ་དང་། བྱའི་ཚོགས་བརྒྱས་ཡོངས་སུ་བསྐོར་བ་དང་། གསེར་གྱི་རྡོ་དང་། བྱི་རུའི་རྡོ་དང་། དངུལ་གྱི་རྡོ་དང་། རྡོ་སྣ་ཚོགས་འབབ་པ་དག་མཐོང་ངོ་། །དེ་ནས་ལྷའི་བུ་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་དག་དེར་རྩེས་ནས། ཚལ་ག་ལ་བ་དེར་ལྷ་མོ་རྣམས་དང་ལྷན་ཅིག་ཡུན་རིང་དུ་དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ནས་ཆུ་བོ་འབབ་པའི་ཕྱོགས་དེ་ནས་ཀྱང་ལྷའི་མེ་ཏོག་གི་ཚལ་ག་ལ་བ་དེར་འདོང་བར་བྱེད་དོ། །དེ་ན་ལྷའི་མེ་ཏོག་མ་རྙིས་པ་དཔག་ཚད་བཅུར་དྲི་རྒྱ་ཆེར་འབྱུང་བ་དག་ཡོད་དེ། འདི་ལྟ་སྟེ། མེ་ཏོག་ཟླ་བའི་འོད་ཅེས་བྱ་བ་ཟླ་བའི་མདོག་ལྟ་བུ་དང་། མེ་ཏོག་ཉི་མའི་འོད་ཅེས་བྱ་བ་ཉི་མའི་མདོག་ལྟ་བུ་ཡིན་ཡང་འོད་ཚ་བ་མེད་པ་དང་། གཟའ་དང་སྐར་མ་ལྟ་བུའི་འབྲས་བུའི་ཚལ་ཐམས་ཅད་དུ་ལྷའི་བུ་དེ་དག་འདོང་བར་བྱེད་དོ། །ཚལ་དེར་འབྲས་བུ་འབྱུང་བ་དག་ནི་འདི་ལྟ་སྟེ། སྦྲང་རྩི་གོང་བུའི་འབྲས་བུ་དང་། འབྲས་བུ་རྣོ་བ་དང་། འཇམ་པ་ཞུ་བའི་འབྲས་བུ་དང་། དྲིའི་འབྲས་བུ་སྟེ། དྲི་གང་ཤིན་ཏུ་ཚིམ་པར་བྱེད་པ་ཉིད་དང་། རོ་དྲུག་པའི་འབྲས་བུ་དང་། ཇི་ལྟར་རོ་འདོད་པའི་འབྲས་བུ་དང་། རོ་མི་ངོམས་པའི་འབྲས་བུ་སྟེ། འབྲས་བུའི་རྣམ་པ་དེ་དག་ནི་ལྷ་རྣམས་ཀྱིས་ལེགས་པར་བྱས་པའི་ལས་ཀྱི་སྤྲུལ་པའི་འབྲས་བུ་ཡིན་ཏེ། ཚལ་དཔེ་མེད་པ་དེར་འབྱུང་བར་འགྱུར་རོ། །ཚལ་དེར་ཡང་ལྷ་རྣམས་དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད། ཟ་བར་བྱེད། འཆའ་བར་བྱེད། འཐོག་པར་བྱེད། འཐུང་བར་བྱེད། འཇིབ་པར་བྱེད། དེ་དག་དེར་དགའ་བར་བྱས་ནས། ཚལ་བྱ་བྲོ་གར་བྱེད་པ་ཞེས་བྱ་བའི་ཕྱོགས་ག་ལ་བ་དེར་འདོང་བར་བྱེད་དེ། ཚལ་དེ་ན་བྱའི་ཚོགས་སྐད་འབྱིན་པ་དག་མཐོང་ཞིང་གླུ་དབྱངས་ཀྱི་སྒྲ་གཞན་འབྱིན་པ་དང་། གར་གཞན་བྱེད་པ་དང་། སྒྲ་སྙན་པ་གཞན་གྱིས་རྣ་ལམ་ཡོངས་སུ་གང་སྟེ། དེ་རྣམས་ཀྱིས་དེར་སྒྲ་སྙན་{{page:{number:711,folio:120a,volume:69}}}པ་ཡིད་དུ་འོང་བ་དེ་དག་ཐོས་ནས་ཀྱང་རྩེ་བར་བྱེད་དོ། །དེ་ནས་འདྲེས་པའི་ཚལ་གཞན་དུ་འདོང་བར་བྱེད་དེ། ཚལ་དེ་ཐམས་ཅད་འདྲེས་པ་འདི་ལྟ་བུ་ཡིན་ཏེ། ཇི་ལྟར་ཐམས་ཅད་སྔར་བསྟན་པ་བཞིན་དུ་ཚལ་འབྲས་བུ་དང་། མེ་ཏོག་དང་། ཆུ་བོ་དང་། ཤིང་ལྗོན་པ་དང་། བྱའི་ཚོགས་ཕུན་སུམ་ཚོགས་པ་ཡོད་དེ། དེས་ན་འདྲེས་པའི་ཚལ་ཞེས་བྱའོ། །དེ་དག་ཀྱང་འདྲེས་པའི་ཚལ་དེར་ལྷའི་འདོད་པའི་ཡོན་ཏན་ལྔ་དག་འབྱོར་ཅིང་ལྡན་པར་གྱུར་པས་རྩེ་ཞིང་འོང་བའི་སྒྲས་དགའ་བར་བྱེད་དེ། དེ་ནས་དེ་དག་དེ་ན་གནས་ཤིང་ཤིན་ཏུ་ཡུན་རིང་བར་རྩེ་བར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་འདི་སྙམ་དུ་སེམས་ཏེ་ལྷའི་བུ་བག་མེད་པ་ལ་གནས་པ་དེ་དག་གང་ཡིན་བདེ་བ་འདི་ཐམས་ཅད་ཀྱི་མཐའ་ཟད་པར་འགྱུར་བ་ཁོང་དུ་མ་ཆུད་དོ་སྙམ་མོ། །དེ་ནས་ལྷའི་བུ་དེ་དག་ཐམས་ཅད་ཀྱིས་ལྷའི་རྒྱལ་པོ་བརྒྱ་བྱིན་གྱི་བསམ་པ་ཤེས་ནས། ཇི་ལྟར་དོང་དོང་བའི་ལམ་དེ་ཉིད་ནས་དེ་ལྟར་སླར་འགྲོ་སྟེ། འདི་ལྟར་ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་ལྷ་མོ་དེ་དག་ཀྱང་འགྲོས་མྱུར་བར་ལྷའི་འདུན་ས་ཆོས་བཟང་ག་ལ་བ་དེར་རྩེ་བའི་དོན་དུ་འཇུག་པར་བྱེད་དོ། །དེ་ནས་བརྒྱ་བྱིན་གྱིས་ལྷའི་བུ་དེ་རྣམས་ལ་མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ། སྲེད་དང་བཅས་པའི་ཡུལ་རྣམས་ལ། །ངོམས་པ་དག་ཏུ་ག་ལ་འགྱུར། །ངོམས་པ་སྲེད་བྲལ་གང་ཡིན་པ། །ལུས་ཅན་དེ་ནི་མྱ་ངན་བྲལ། །སྐྱེ་བོ་ཡུལ་ལ་མངོན་དགའ་བ། །ནམས་ཀྱང་བདེ་བར་མི་འགྱུར་ཏེ། །ཡུལ་ནི་དུག་དང་འདྲ་བར་མཐོང་། །ཡོངས་སུ་གྱུར་པ་མི་བཟད་དོ། །འདིར་ནི་ཡུལ་ལ་འཇུག་བྱེད་པ། །ཐོག་མ་བར་དང་ཐ་མ་མེད། །འཇིག་རྟེན་འདི་མིན་ཕ་རོལ་མིན། །བདེ་བ་བྱེད་པ་གལ་ཡོད། །སྐྱེ་བ་རྟག་པ་ཤིན་ཏུ་ཟད། །ལང་ཚོ་དག་ནི་རིངས་པར་འགྲོ། །འདུ་བ་དང་ནི་འབྲལ་བ་དང་། །ལྷན་ཅིག་སྐྱེ་བར་ཡོངས་སུ་མཐོང་། །རབ་ཏུ་བསླུས་པ་དུ་མ་དག །བདེ་དང་སྡུག་པས་རྟག་བསྒྲིབས་ཀྱང་། །སྲོག་ཆགས་རྨོངས་པས་བསླུས་པ་དག །ཡིད་ནི་འབྱུང་བར་མི་བྱེད་དོ། །འདི་ལྟར་བྱིས་པ་ཐམས་ཅད་ནི། །སྲེད་པ་དག་ལ་རྩེ་བར་བྱེད། །ཇི་ལྟར་ཤིང་ལ་མེ་འབར་བཞིན། །ཡུལ་རྣམས་ལ་ནི་ངོམས་པ་མེད། །སྐྱེ་བོ་ངོམས་མེད་འདི་དག་ཀུན། །ཡུལ་རྣམས་ཀྱིས་{{page:{number:712,folio:120b,volume:69}}}ནི་ཡོངས་སུ་བསླུས། །འཆི་དང་ཉེ་བར་འགྲོ་བྱེད་ཀྱང་། །གཟུགས་རྣམས་དང་ནི་འབྲལ་མི་བྱེད། །ལམ་རྒྱགས་དག་ནི་མ་བསགས་པ། །ཡུལ་རྣམས་ཀྱིས་ནི་ཡོངས་སུ་བསླུས། །སྲེད་པས་ཡོངས་སུ་རྨོངས་པ་ཡི། །ལྷ་དག་དབང་མེད་འཆི་བར་འགྱུར། །འདོད་པས་རྨོངས་པ་ཁྱེད་ཀུན་ལ། །ང་ཡིས་རྗེས་སུ་བསྟན་པ་ཡིན། །འདི་ལྟར་ཆོས་གནས་དམ་པ་སྟེ། །བདག་ལ་ཕན་པ་རྟག་ཏུ་གྱིས། །ཆོས་ལ་སྤྱོད་པའི་མི་དག་ནི། །བདེ་ལས་བདེ་བ་འཐོབ་འགྱུར་ཏེ། །མྱ་ངན་འདས་དང་གཞན་ཞི་བ། །མྱུར་བ་ཉིད་དུ་ཤིན་ཏུ་འགྲོ། །དེ་ལྟ་བས་ན་ཕ་རོལ་གྱི། །བསོད་ནམས་དག་གི་ཕུང་པོ་གྱིས། །རྟག་ཏུ་བསོད་ནམས་བྱེད་པ་ནི། །དུལ་ཞིང་ཟག་མེད་གནས་སུ་འགྲོ། །དེ་ནས་བརྒྱ་བྱིན་ཚིག་ཐོས་ནས། །སེམས་བྱུང་བཟང་བ་ཞི་དང་དུལ། །བརྒྱ་བྱིན་བུ་སྟེ་དེ་དག་ཀུན། །ཕ་ཡིས་རྗེས་སུ་བསྟན་པ་ཡིན། །དེ་ནས་ལྷའི་རྒྱལ་པོ་བརྒྱ་བྱིན་ལེགས་པར་བྱ་བའི་ལས་བྱེད་པ་ངན་སོང་གི་སྒོ་བཅད་པས་བུ་དེ་དག་ལ་མངོན་པར་གཏམ་དེས་ལམ་བཟང་པོ་ལ་ཡང་དག་པར་བཙུད་ནས་ཚལ་སྣ་ཚོགས་ག་ལ་བ་དེར་བདག་ཉིད་བདེ་བར་གནས་པ་དང་། དགེ་བ་བྱ་བའི་ཕྱིར་འགྲོ་བར་བྱེད་དེ། དེ་ནས་ལེགས་པར་བྱས་པའི་ལས་སྣ་ཚོགས་བྱས་པའི་ཚལ་སྣ་ཚོགས་ན་ལྷའི་རྒྱལ་པོ་བརྒྱ་བྱིན་གྱི་ཁང་པ་བརྩེགས་པ་སྣ་ཚོགས་ལ་འདི་ལྟ་སྟེ། ཤེལ་ལས་བྱས་པ་དང་། བྱི་རུ་ལས་བྱས་པ་དང་། གསེར་ལས་བྱས་པ་དང་། དངུལ་ལས་བྱས་པ་དང་། མཐོན་ཀ་ལས་བྱས་པ་དང་། མཐོན་ཀ་ཆེན་པོ་ལས་བྱས་པ་དང་། གསེར་བཙོ་མ་ལས་བྱས་པ་ལྔ་བརྒྱ་སྙེད་ཡོད་དོ། །དེ་ནས་བརྒྱ་བྱིན་གྱི་ཚལ་སྣ་ཚོགས་དེ་ཤིང་ལྗོན་པ་འབུམ་ཕྲག་དུ་མ་སྙེད་ཀྱིས་མཛེས་ཤིང་། །པད་མ་ཉི་མ་འཆར་བའི་མདོག་ལྟ་བུ་རྣམས་ཀྱིས་མཛེས་པར་བྱས་པ་དེ་ལ་མངོན་པར་བརྟགས་ནས། འདི་ལྟར་ཚིགས་སུ་བཅད་དེ་སྨྲས་པ། བསོད་ནམས་དག་གིས་དགའ་འགྱུར་ཏེ། །བརྒྱ་སྟོང་དག་ཏུ་བྱ་བ་ཡིན། །བསོད་ནམས་སྣ་ཚོགས་བྱས་པ་ཡིས། །ཀུན་ནས་སྣ་ཚོགས་སྨིན་པར་འགྱུར། །ལེགས་བྱས་ལས་ནི་མ་བྱས་པ། །སེམས་ཀྱི་བྲན་དུ་སོང་བའི་མི། །སེམས་ཀྱི་དགྲ་ཡིས་ཡོངས་བསླུས་པ། །དབང་མེད་ངན་སོང་རྣམས་སུ་ལྟུང་། །ཁང་པ་བརྩེགས་པ་ཐམས་ཅད་དག །ཀུན་ཏུ་སྣ་ཚོགས་ལས་ཡིན་ཏེ། །ལྷ་རྣམས་{{page:{number:713,folio:121a,volume:69}}}ནང་དུ་ལྷ་སྤྱོད་པ། །ལེགས་པར་བྱས་པས་མང་པོར་འཕེལ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་ཚིགས་སུ་བཅད་པ་དེ་དག་སྨྲས་ནས་ཁང་པ་བརྩེགས་པ་གཞན་ག་ལ་བ་དེར་འགྲོ་བར་བྱེད་དོ། །ལེགས་པར་བྱས་པའི་ལས་ཀྱིས་སྤྲུལ་པའི་ཁང་པ་བརྩེགས་པ་དེར་སྟན་ཁྲ་བོ་འཇམ་ཞིང་འཕར་ལ་ལྷོད་པ་དག་ནི་བཏིང་། རིན་པོ་ཆེ་ལས་བྱས་པའི་སྟན་དུ་མས་ནི་མཛེས་པར་བྱས། འོད་ཀྱི་ཕྲེང་བ་རྣམ་པ་དུ་མ་ཡོད་པ་དེ་དག་ལ་མངོན་པར་བརྟགས་ནས་ལྷའི་རྒྱལ་པོ་བརྒྱ་བྱིན་ནང་དུ་ཞུགས་སོ། །ཞུགས་ནས་དེ་ན་དགའ་བར་བྱེད། ཡོངས་སུ་སྤྱོད་པར་བྱེད་དོ། །ནང་དུ་ཞུགས་པའི་ཁང་པ་བརྩེགས་པ་དེ་རིན་པོ་ཆེ་ལས་བྱས་པ་ཡིན་ཏེ། རིན་པོ་ཆེ་འབར་བ་དུ་མས་རྣམ་པར་བརྒྱན་པ། འོད་དུ་མ་འབྱུང་བ། མེ་ཏོག་རྣམ་པ་དུ་མས་མཛེས་པར་བྱས་པ། དེའི་ནང་དུ་ཞུགས་ནས་ཀྱང་ལྷ་མོའི་ཚོགས་དུ་མས་ཡོངས་སུ་བསྐོར་ཏེ། དེ་ལྟར་དེ་རྣམས་གླུ་དབྱངས་ལེན་བཞིན་དུ་ཚལ་དེ་ན་རྩེ་བར་བྱེད། ཡོངས་སུ་སྤྱོད་པར་བྱེད་དོ། །ཚལ་དེ་ན་ཡང་མཐོ་ཞིང་དམའ་བའི་ས་རིས་ལེགས་པར་རྣམ་པར་ཕྱེ་བ་དང་། མེ་ཏོག་རྣམ་པ་སྣ་ཚོགས་ཀྱིས་ཁེབས་པའི་ས་རིས་ལེགས་པར་རྣམ་པར་ཕྱེ་བ་དང་། གསེར་གྱི་བྱ་རྣམ་པ་སྣ་ཚོགས་སྐད་འབྱིན་པའི་ས་རིས་ལེགས་པར་རྣམ་པར་ཕྱེ་བ་དང་། ལ་ལ་དག་ཏུ་ཡང་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་མཛེས་པར་བྱས་པ་བྱ་དང་བུང་བ་སྣ་ཚོགས་སྒྲ་སྐད་སྙན་པ་འབྱིན་ཅིང་། ཁ་ཅིག་དག་ན་ཡང་དཔག་བསམ་གྱི་ཤིང་ལྗོན་པའི་ས་རིས་ལེགས་པར་རྣམ་པར་ཕྱེ་བ་དག་ལ་ལྷའི་དབང་པོ་བརྒྱ་བྱིན་དེ་ཀུན་དུ་མིག་གིས་རྟོག་པར་བྱེད་ཅིང་། ལྷའི་ཚོགས་ཀྱིས་གང་བ་ཟླ་བ་དང་ཉི་མ་བས་ལྷག་པའི་འོད་དག་གི་གཟི་བརྗིད་འབར་བས་དགའ་བར་བྱེད་དོ། །གསེར་གྱི་ཤིང་ལྗོན་པ་རྣམས་ཀྱིས་ཡོངས་སུ་བསྐོར་ཅིང་། བཻ་ཌཱུརྱའི་ཁང་བཟངས་ཀྱིས་དཀྲིགས་པ། ཀུན་ནས་གསེར་དང་། དངུལ་གྱི་ཀ་བ་ཟུང་རྣམས་ཀྱིས་མཛེས་པར་བྱས་ཤིང་། བཻ་ཌཱུརྱ་སྔོན་པོའི་པད་མའི་མཚོ་རྣམས་ཀྱིས་མཛེས་པར་བྱས་པ་དེ་མཐོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་འདི་སྙམ་དུ་སེམས་ཏེ། ཁང་བཟངས་འདིར་བདག་གནས་པར་བྱ་བའི་ཕྱིར་འཇུག་པར་བྱའོ་སྙམ་མོ། །དེ་ནས་ལྷ་རྣམས་ཀྱང་འདི་སྙམ་དུ་སེམས་ཏེ། ད་ནི་ལྷའི་རྒྱལ་པོ་བརྒྱ་བྱིན་ཁང་པ་བརྩེགས་པ་འདིར་འཇུག་པར་འགྱུར་ཏེ། དེར་བདག་ཅག་རང་གི་འཁོར་གྱིས་ཡོངས་སུ་བསྐོར་ཅིང་{{page:{number:714,folio:121b,volume:69}}}ལྷ་མོའི་ཚོགས་ཀྱིས་ཉེ་བར་གླུ་ལེན་པ་དང་། ཚལ་དང་ཉེ་བའི་ཚལ་དུ་འཆག་ཅིང་རྩེད་མོ་བྱ་ཞིང་གླུ་དག་བླངས་ཏེ་བདེ་བ་ཉམས་སུ་མྱོང་བར་བྱའོ་སྙམ་མོ། །དེ་ནས་བརྒྱ་བྱིན་འདི་སྙམ་དུ་སེམས་ཏེ། གལ་ཏེ་ལྷ་དང་ལྷ་མོ་དག་གིས་སྐབས་ཕྱེ་ན། བདག་ཁང་བཟངས་འདིར་འཇུག་པར་བྱའོ་སྙམ་མོ། །དེ་ནས་ལྷ་དག་གིས་འཕྲལ་ལ་འདི་སྐད་ཅེས་སྨྲས་སོ། །ཁྱོད་རང་གི་སྐྱེད་མོས་ཚལ་དག་ཏུ་གཤེགས་ལ་དགྱེས་པ་མཛད་དུ་གསོལ། དེ་ནས་བརྒྱ་བྱིན་གྱིས་ཚིག་དེ་ཐོས་ནས་ལྷ་དེ་དག་རང་གི་ཚལ་དང་། ཉེ་བའི་ཚལ་དང་སྐྱེད་མོས་ཚལ་དང་། པད་མའི་རྫིང་དང་། མཚེའུ་དང་། རང་གི་སླས་ག་ལ་ཡོད་པ་དེར་རྩེ་བའི་ཕྱིར་འགྲོ་བར་བྱེད་དོ། །དེ་ནས་ལྷའི་རྒྱལ་པོ་དབང་པོ་ཁང་པ་བརྩེགས་པ་ག་ལ་བ་དེར་འགྲོ་བར་བྱེད་དེ། བཻ་ཌཱུརྱའི་ཚལ་དྲི་མ་མེད་པ་དེར་ཞུགས་ནས་ཐགས་སུ་བཏགས་པ་མ་ཡིན་པའི་ལྷའི་སྟན་ཁྲ་བོ་བཏིང་བའི་སྟེང་དུ་འདུག་གོ། །འདུག་ནས་དེའི་ལེགས་པར་བྱས་པའི་ལས་དང་། དགེ་བའི་ལས་དེས་བསྐུལ་ནས། རྩིག་ངོས་ཤིན་ཏུ་གསལ་བ་ལ་རྟོག་པར་བྱེད་དེ། བརྒྱ་བྱིན་གང་ཚེ་འཕོས་པ་རི་མོར་བྲིས་པ་ལྟ་བུ་དེ་དག་ས་དེར་མཐོང་ངོ་། །དེ་དག་གི་མིང་དེར་བྲིས་པ་རྣམས་ལ་ཡང་རྟོག་པར་བྱེད་དེ་དེར་དབང་པོ་ཚེ་འཕོས་པ་ནི་འདི་རྣམས་ཡིན་ནོ། །འདི་ལྟ་སྟེ། ལེགས་འབྱོར་ཞེས་བྱ་བ་དང་། འབྱོར་པ་ཞེས་བྱ་བ་དང་། ལེགས་སྤྱོད་ལྡན་ཞེས་བྱ་བ་དང་། དཀར་པོ་ཞེས་བྱ་བ་དང་། བློ་གྲོས་བཟང་ཞེས་བྱ་བ་དང་། ཀུན་བདེ་ཞེས་བྱ་བ་དང་། བརྟན་པ་ཞེས་བྱ་བ་དང་། ཀུན་ཏུ་མིག་ཅེས་བྱ་བ་དང་། མིག་སྟོང་ཞེས་བྱ་བ་དང་། ཐམས་ཅད་དགའ་ཞེས་བྱ་བ་དང་། སྟོང་སྣང་ཞེས་བྱ་བ་དང་། གཟི་བརྗིད་ཕྲེང་ལྡན་ཞེས་བྱ་བ་དང་། དཔལ་འཛིན་ཅེས་བྱ་བ་དང་། མདོག་སྔོན་ཞེས་བྱ་བ་དང་། མི་འཆི་ཞེས་བྱ་བ་དང་། མི་འགྱུར་ཞེས་བྱ་བ་དང་། བདེ་བྱེད་ཅེས་བྱ་བ་དང་། མཆོག་སྦྱིན་འཛིན་ཅེས་བྱ་བ་དང་། བཀྲ་ཤིས་འཛིན་ཅེས་བྱ་བ་དང་། ཀུན་དགའ་ཞེས་བྱ་བ་དང་། བརྒྱ་བྱིན་ཞེས་བྱ་བ་ལ་སོགས་དབང་པོ་སུམ་ཅུ་ལྷའི་འཇིག་རྟེན་ནས་ཚེ་འཕོས་པ་དང་། དགེ་བའི་ལས་ཀྱིས་དེར་སྐྱེས་པ་དང་། དེའི་དགེ་བའི་ལས་ཟད་ནས་ལྷའི་དབང་པོའི་གནས་དེ་ནས་ཚེ་འཕོས་ཏེ། དེ་ནས་ཡང་སེམས་ཅན་དམྱལ་བ་དང་། དུད་འགྲོ་དང་། ཡི་དགས་རྣམས་ཀྱི་ནང་དུ་སྐྱེས་པ་མཐོང་ཞིང་ལུས་སྡུག་བསྔལ་དུ་མས་མངོན་པར་ཉམས་པ་དག་མཐོང་ངོ་། །ཚེ་རབས་དེ་དག་གི་ནང་དུ་སྐྱེས་པ་དེ་དག་ཤིན་ཏུ་སྡུག་བསྔལ་ཞིང་སྡུག་བསྔལ་གྱིས་གནོད་པ་དེ་རྣམས་གཟུགས་བརྙན་ལྟ་བུར་གྱུར་པ་མཐོང་ངོ་།། །། {{page:{number:715,folio:122a,volume:69}}}འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་གཅིག་པ། ཡི་དགས་རྣམས་ཀྱི་ནང་དུ་སྐྱེས་པ་དག །ལུས་བཀྲེས་པ་དང་། སྐོམ་པས་གདུངས་ཤིང་ལུས་པགས་པ་དང་། རུས་པ་དང་། རྒྱུས་པས་སྦྲེལ་བ་ལྟ་བུ་གང་ཡིན་པ་དེ་དག་དང་། དུད་འགྲོ་རྣམས་ཀྱི་ནང་དུ་སྐྱེས་པ། ཕན་ཚུན་ལུས་ལ་ཟ་བའི་སྡུག་བསྔལ་གྱིས་གདུངས་ཤིང་ཟ་བ་གང་ཡིན་པ་དེ་དག་དང་། མི་རྣམས་ཀྱི་ནང་དུ་སྐྱེས་པ་ཚོལ་བའི་སྡུག་བསྔལ་གྱིས་མངོན་པར་གདུངས་པ་གང་ཡིན་པ་དེ་དག་ཀྱང་མཐོང་སྟེ། དེ་ལྟར་དེ་དག་མཐོང་ནས་འཁོར་བ་མི་བཟད་པར་བྱས་པ་ལ་བདེ་བ་འབྱུང་བ་མེད་ཅིང་། ཀྱེ་མ་འཁོར་བ་འདི་ཀུན་ནི་གནོད་པ་ཕལ་ཆེ་ཞིང་མང་བ་ཡིན། ཀུན་ནས་སྙིང་པོ་མེད་པ་ཡིན། འཁོར་བ་འདི་ལ་གང་རྟག་པའམ། བརྟན་པའམ། ཐེར་ཟུག་གམ། མི་འགྱུར་བའི་ཆོས་ཅན་སྐྲའི་རྩེ་མོ་ཙམ་ཡང་མེད་དོ། །ཀྱེ་མ་དབང་པོ་འདི་དག་རང་གི་ལས་ཀྱི་འབྲས་བུ་ལ་ལོངས་སྤྱད་ནས་འདི་ནས་ཚེ་འཕོས་ཏེ། སེམས་ཅན་དམྱལ་བ་དང་། དུད་འགྲོ་དང་། ཡི་དགས་རྣམས་ཀྱི་ནང་དུ་སྐྱེས་པ་རྣམས་བདེ་བའི་རྣམ་པ་འདི་ལྟ་བུའི་མཐའ་སྡུག་བསྔལ་གྱི་རྣམ་པ་དེ་ལྟ་བུ་སྟེན་པར་ག་ལ་ནུས། ཀྱེ་མ་འཁོར་བ་འདི་ནི་ཤིན་ཏུ་མི་བཟད་པ་ཡིན་ཞིང་། ཤིན་ཏུ་འཇིགས་པ་ཡིན་ལ། མཆོག་ཏུ་མི་དགའ་བར་བྱེད་པ་ཡིན་ནོ། །སུམ་ཅུ་རྩ་གསུམ་གྱི་དབང་ཕྱུག་ཅེས་བྱ་བ་ཤིན་ཏུ་བདེ་བའི་སྐལ་བ་ཅན་གང་ཡིན་པ་དེ་དག་ཀྱང་མཆོག་ཏུ་མི་བཟད་པའི་གནས་སྐབས་འདི་དག་ཏུ་སོང་བ་ལྟ་ཞིག་སྙམ་སེམས་སོ། །དེ་ལྟར་དེ་ཡིད་བྱུང་ནས་བདག་ཉིད་ལ་རྟོག་པར་བྱེད་དེ། དེ་བདག་ཉིད་ཀྱི་ངན་སོང་གི་འགྲོ་བ་ནི་བཅད། ལྷ་དག་ལས་མི་རྣམས་ཀྱི་ནང་དུ་སྐྱེ་ཞིང་། མི་དག་ལས་ཚེ་འཕོས་ནས་དེ་ནས་ཡང་ལྷ་རྣམས་ཀྱི་ནང་དུ་སྐྱེ་བར་འགྱུར་བ་མཐོང་ངོ་། །གང་གི་ཚེ་མི་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ་ཡུལ་བཟང་པོ་ཤིན་ཏུ་རྒྱས་པའི་ལྗོངས་དང་། གྲོང་དང་། གྲོང་ཁྱེར་དང་། རིགས་བཟང་པོ་དང་། སྤྱོད་པ་བཟང་ཞིང་ཡོན་ཏན་ཕུན་སུམ་ཚོགས་པ་དང་། ལྟ་བ་ལོག་པ་དང་། ཁེངས་པ་དང་། རྒྱགས་པ་དང་། ང་རྒྱལ་དང་བྲལ་བའི་རིགས་བཟང་པོར་སྐྱེ་བར་འགྱུར་རོ། །གལ་ཏེ་ཡང་བདག་ཉིད་མི་རྣམས་ཀྱི་{{page:{number:716,folio:122b,volume:69}}}ནང་དུ་སྐྱེས་ན་ཡང་དེ་རྒྱལ་པོའི་རིགས་སམ། གལ་ཏེ་བློན་པོ་རྟག་ཏུ་སྤྱོད་པ་གཙང་ཞིང་ཡོན་ཏན་ཕུན་སུམ་ཚོགས་པ་དབང་ཕྱུག་དམ་པ་མཐུ་ཆེན་པོར་འགྱུར་བ་མཐོང་ངོ་། །འདི་ལྟར་བདག་མི་ཡུལ་དེ་ནས་ཤི་ནས་ཡང་གར་སྐྱེ་བར་འགྱུར་ཞིག་གུ་སྙམ་མོ། །དེ་བདག་ཉིད་ལྷ་རྣམས་ཀྱི་ནང་དུ་སྐྱེས་ཏེ། མཆོག་ཏུ་རྫུ་འཕྲུལ་ཆེ་ཞིང་ཤིན་ཏུ་མཐུ་ཆེ་བ་དང་། ངོ་ཚའི་ཁ་ན་ལས་པ་མེད་པར་འགྱུར་བ་མཐོང་ངོ་། །ལྷ་གཞན་རྣམས་ཁ་ཟས་ཟ་བའི་དུས་དེའི་ཚེ་ལྷ་རྣམས་བདག་ཉིད་ཀྱིས་སྡིག་པ་དང་འདྲེས་པའི་ཟས་ཀྱི་ལས་ངན་པ་བསྐྱེད་པ་དེས་ཤིན་ཏུ་ངོ་ཚ་བར་འགྱུར་རོ། །གང་གི་ཇི་སྲིད་དུ་ལས་ཀྱི་རྣམ་པ་བྱས་པ་དེ་སྲིད་དུ་དེའི་ཟས་ཀྱི་རྣམ་པ་དེ་ལྟ་བུ་འབྱུང་བར་འགྱུར་ཏེ། ཟས་དེ་མངོན་པར་མཐོང་ནས་ལྷ་རྣམས་ཤིན་ཏུ་ངོ་ཚ་བར་འགྱུར་རོ། །དེ་ལྟར་བདག་གི་ཟས་ཤིན་ཏུ་ཆེ་བ་མཆོག་ཏུ་ཞིམ་པ། རབ་ཏུ་མང་བ་དེ་དག་བདག་ཉིད་ཀྱིས་མཐོང་ནས་དེ་འདི་སྙམ་དུ་སེམས་ཏེ། བདག་ཚེ་རབས་ཇི་སྙེད་ཅིག་ཏུ་འདི་ལྟར་འགྱུར་སྙམ་ནས་དེས་ཁང་པ་བརྩེགས་པའི་རྩིག་པ་དེ་ཉིད་ལ་བརྟགས་ན། དགེ་བའི་ལས་དེས་བདག་ལྷ་རྣམས་ཀྱི་ནང་དུ་ལན་བདུན་མི་རྣམས་ཀྱི་ནང་དུ་ལན་བདུན་ཕན་ཚུན་ཚེ་འཕོ་བ་ལན་བདུན་མཐོང་ནས། བདག་གི་ཚེ་འཕོ་བ་བརྒྱད་པ་ལྷ་རྣམས་དང་། མི་རྣམས་དང་། སེམས་ཅན་དམྱལ་བ་རྣམས་དང་། དུད་འགྲོ་རྣམས་དང་། ཡི་དགས་རྣམས་ཀྱི་ནང་དུ་སྐྱེ་བ་མ་མཐོང་ནས། དེ་འདི་སྙམ་དུ་སེམས་ཏེ། འདི་དག་གང་དུ་ཡང་བདག་ཉིད་མ་མཐོང་སྟེ། བདག་གང་དུ་ཇི་ལྟར་སྐྱེ་བར་འགྱུར་ཞིག་གུ་སྙམ་མོ། །དེ་བདག་ཉིད་གང་དུ་ཡང་མ་མཐོང་ནས། དེ་ཤིན་ཏུ་ངོ་མཚར་ཆེར་སྐྱེས་ཏེ། ཀྱེ་མ་བདག་གི་ཚེ་བརྒྱད་པ་མ་མཐོང་ངོ་སྙམ་ནས་དེ་སེམས་ཤིང་འདུག་འདུག་པ་ལས་ཡུན་རིང་ཞིག་ལོན་པ་དང་དྲན་པ་རྙེད་དེ། བདག་གིས་བཅོམ་ལྡན་འདས་ལས་བདག་ཚེ་རབས་བདུན་རྗེས་ནས་རྒྱུན་དུ་ཞུགས་པར་འགྱུར་ལ། ཕྱིས་ཕུང་པོའི་ལྷག་མ་མེད་པའི་དབྱིངས་ལ་འཇུག་པར་འགྱུར་རོ་ཞེས་ཐོས་སོ། །ད་ནི་བདག་སྐལ་བ་དེ་ལྟ་བུ་དང་ལྡན་པར་འགྱུར་རོ་སྙམ་སྟེ། དེ་ལྟར་བརྟགས་ནས། དེ་ནས་ཡང་བཅོམ་ལྡན་འདས་ལ་ཕྱག་འཚལ་བར་བྱེད་དེ། ཡིད་ཤིན་ཏུ་དང་ཞིང་རྙོག་པ་མེད་པས་བཅོམ་ལྡན་འདས་ལ་{{page:{number:717,folio:123a,volume:69}}}ཕྱག་འཚལ་བར་བྱེད་དོ། །ཡིད་རབ་ཏུ་དགའ་བས་ཕྱག་བྱས་ནས། དེ་ནས་ཡང་གདིང་བ་ཤིན་ཏུ་འབྱོར་པ་བཏགས་པ་ལས་བྱས་པ་མ་ཡིན་པ་ཕུན་སུམ་ཚོགས་པ་དང་། འཛམ་བུ་ཆུ་བོའི་གསེར་བཟང་པོའི་སྟན་དེ་ཉིད་ལ་འདུག་པ་དང་། བརྒྱ་བྱིན་གྱི་གཟུགས་དེ་ཉིད་རྩིག་པའི་ནང་ན་སྣང་བ་མཐོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་འདི་སྙམ་དུ་སེམས་ཏེ། འདི་ལྟར་བདག་ཡང་ལྷའི་འདུན་ས་ཆོས་བཟང་དུ་ལྷ་རྣམས་ཡང་དག་པར་བལྟ་བར་བྱ་བའི་ཕྱིར་འཇུག་པར་བྱའོ་སྙམ་མོ། །དེ་ནས་ལྷའི་རྒྱལ་པོ་བརྒྱ་བྱིན་སྟན་དེ་ལས་ལངས་ནས་ཚལ་སྣ་ཚོགས་ཀྱི་ཕྱོགས་ག་ལ་བ་དེར་འགྲོ་བར་བྱེད་དེ། དེར་ཡང་ལྷ་དང་ལྷ་མོའི་ནང་ན་དགའ་བར་བྱེད། དགའ་དགུར་སྤྱོད་པར་བྱེད་ལ། ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་དགའ་བར་བྱེད། ཡོངས་སུ་སྤྱོད་པར་བྱེད་དོ། །བྱ་དང་། ཤིང་ལྗོན་པ་དང་། པད་མའི་རྫིང་དང་། ལྟེང་ཀ་དང་། ཉེ་བའི་ཚལ་གྱི་རྣམ་པས་མཛེས་པར་བྱས་པའི་ཚལ་སྣ་ཚོགས་སུ་དེ་དག་གིས་ལྷའི་རྒྱལ་པོ་བརྒྱ་བྱིན་དེ་མངོན་པར་མཐོང་ནས། དེ་དག་ཐམས་ཅད་ཀྱིས་སིལ་སྙན་དང་། རོལ་མོ་རྣམ་པ་སྣ་ཚོགས་དག་བླངས་ཏེ། ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དོང་ནས་ཀྱང་བརྒྱ་བྱིན་ལ་གསོང་པོར་སྨྲས་ཤིང་བརྒྱ་བྱིན་ཡོངས་སུ་བསྐོར་ནས། ལྷའི་ཚོགས་ཐམས་ཅད་བྲོ་རྡུང་བར་བྱེད། གླུ་དབྱངས་ལེན། དགོད་པར་བྱེད་དོ། །བརྒྱ་བྱིན་སྔར་འགྲོ་ལ། ལྷ་མོ་ཆ་བྱད་དང་། གཟུགས་སྣ་ཚོགས་དང་ལྡན་པ་དག་ཕྱི་བཞིན་འབྲང་ཞིང་རོལ་མོའི་སྒྲ་སྣ་ཚོགས་ཀྱིས་ལྷའི་འདུན་ས་ཆོས་བཟང་དེར་འགྲོ་བར་བྱེད་དོ། །དེ་དག་ཐམས་ཅད་ཡིད་རབ་ཏུ་དགའ་བས་སིལ་སྙན་དང་། རོལ་མོ་སྣ་ཚོགས་དང་། གར་བྱས། གད་མོ་བགད། དགའ་བར་བྱས། རྩེད་མོ་རྩེས་ནས་ལྷན་ཅིག་ཏུ་འདོང་བར་བྱེད་དོ། །དེ་ནས་ཆོས་བཟང་ན་གནས་པའི་ལྷ་བརྒྱ་བྱིན་ལ་རིམ་གྲོ་བྱེད་པར་འདོད་པ་རྣམས་ཀྱང་ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ནས་སིལ་སྙན་དང་། གླུ་དབྱངས་ཀྱི་སྒྲ་སྣ་ཚོགས་འབྱིན་པའི་ལྷ་དེ་རྣམས་ཀྱང་ཕྱིར་བྱུང་ནས་དེ་དག་ཕན་ཚུན་འདུས་སོ། །ལྷའི་ཚོགས་འདུས་ཤིང་ཡང་དག་པར་དགའ་ལ། {{page:{number:718,folio:123b,volume:69}}}མངོན་པར་མཐོང་བ་དེ་རྣམས་ཀྱི་བྲོ་གར་དང་། གླུའི་སྒྲ་ཤིན་ཏུ་སྙན་པ་སྲེད་པ་ཀུན་དུ་སྟོན་པའི་སྒྲ་དེས་ལྷའི་འཇིག་རྟེན་དང་བཅས་པ་ཐམས་ཅད་ཀུན་དུ་གང་ངོ་། །སྒྲ་དེ་དག་ཐོས་ནས་ལྷ་གང་ཚལ་དང་། ཉེ་བའི་ཚལ་གཞན་རྣམས་ཀྱི་ནང་ན་འཁོད་པ་དག་ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་དག་ཀྱང་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དེ། དོང་ནས་ཀྱང་བརྒྱ་བྱིན་ལ་གསོང་པོར་སྨྲས་ཤིང་རྒྱལ་བར་སྤྱོན་ཅིག་ཅེས་བརྗོད་ནས། འབུམ་ཕྲག་དུ་མར་ཡོངས་སུ་བསྐོར་ཏེ་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དོ། །དགེ་བའི་ལས་སྣ་ཚོགས་ཀྱིས་གླུ་ལེན། བྲོ་རྡུང་ཞིང་ཆ་བྱད་དང་། རྒྱན་རྣམ་པ་བཞི་ཐོགས་པ་དེར་སྐྱེས་པ་དག་ནི་ཚུལ་ཁྲིམས་ཕུན་སུམ་ཚོགས་པ་ལེགས་པར་བསྲུངས་ཤིང་བསྒོམས་པ་དེའི་འབྲས་བུའི་རྣམ་པ་ཡིན་ཏེ། དེ་ལ་ཉེ་བར་སྤྱོད་པར་བྱེད་དོ། །ལྷའི་ཚོགས་ཐམས་ཅད་ཆོས་བཟང་དུ་ཞུགས་ཏེ། བརྒྱ་བྱིན་གྱི་གནས་དཔག་ཚད་ལྔ་བརྒྱར་རྒྱ་ཆེ་ཞིང་གསེར་བཙོ་མས་རྣམ་པར་བརྒྱན་པ། བཻ་ཌཱུརྱའི་ཤིང་ལྗོན་པས་ཉེ་བར་མཛེས་པར་བྱས་པ། ཤིང་ལྗོན་པ་གཞན་རྣམས་ཀྱིས་ཀྱང་མཛེས་པར་བྱས་པ། མེ་ཏོག་འཇམ་པོས་རྒྱས་པ། ཤིན་ཏུ་དྲི་ཞིམ་ཞིང་དཔག་ཚད་ལྔའི་བར་དུ་དྲི་རབ་ཏུ་འབྱུང་བར་བྱེད་པ། ཡིད་དུ་འོང་བ་དགའ་བར་བྱེད་ལ། སྡུག་ཅིང་ཡིད་དུ་འཐད་པ་གཞན་གྱིས་མི་ཐུབ་པ་དག་ཡོད་དེ། དེ་དག་ཐམས་ཅད་ཀྱང་ལྷའི་འདུན་སར་བརྒྱ་བྱིན་གྱིས་ཡོངས་སུ་བསྐྱངས་པ་ཡིན་ནོ། །དེ་དག་ལྷའི་དབང་པོ་བརྒྱ་བྱིན་དང་བཅས་ཤིང་ལྷ་མོའི་ཚོགས་བྱེ་བ་ཕྲག་དགུ་བཅུ་རྣམས་དང་ལྷན་ཅིག་ཏུ་འདོད་པའི་ཡོན་ཏན་ལྔ་པོ་དེ་རྣམས་ཀྱིས་དགའ་བར་བྱེད། རྩེ་བར་བྱེད་དོ། །དེར་ཞུགས་ནས་ཁང་བཟངས་རབ་ཏུ་དགའ་བར་གནས་པ་ཞེས་བྱ་བ་དེའི་ནང་དུ་འདོང་བར་བྱེད་དོ། །བཻ་ཌཱུརྱ་དང་། གསེར་དང་། དངུལ་དང་། སྤུག་ལས་བྱས་པའི་ཀ་བ་རྣམས་དང་། གསེར་ལས་བྱས་པའི་སྟན་རྣམས་ཀྱིས་ཉེ་བར་མཛེས་པར་བྱས་པ། ཐགས་སུ་བཏགས་པ་མ་ཡིན་པའི་སྟན་ཁྲ་བོ་འཇམ་ལ་ནེམས་ཞེས་བྱེད་ཅིང་འཕར་ལ་ལྷོད་པ་རྣམས་བཏིང་བ། སྟེང་དུ་གདིང་{{page:{number:719,folio:124a,volume:69}}}བ་ཡོན་ཏན་ཕུན་སུམ་ཚོགས་པའི་སྟན་རྣམས་ལ་ལྷའི་ཚོགས་ཐམས་ཅད་བརྒྱ་བྱིན་གྱིས་གནང་ནས་འཁོད་དོ། །དེ་ནས་ལྷའི་དབང་པོ་བརྒྱ་བྱིན་གྱིས་ལྷ་རྣམས་ལ་འདི་སྐད་སྨྲས་སོ། །བདག་ཅག་ལེགས་པར་བྱས་པའི་ལས་དེས་ལྷའི་འཇིག་རྟེན་འདིར་སྐྱེས་ལ། དེ་ཟད་ནས་ལྟུང་བ་ནི་གདོན་མི་ཟའོ། །བདག་ཅག་ཐམས་ཅད་ལས་ཀྱི་འབྲས་བུའི་བགོ་སྐལ་ལ་ཇི་ལྟར་སྤྱོད་པ་བཞིན་བདག་ཅག་ལྷ་རྣམས་ཀྱི་ནང་དུ་འོང་ལ། དེ་ནས་ཡང་བདག་ཅག་ལྟུང་བའི་མཐར་འགྱུར་ཏེ། དེ་ལྟ་བས་ན་ལྷ་དག་སྡུག་བསྔལ་དེ་དག་ཐམས་ཅད་མངོན་པར་ཤེས་པར་བྱོས་ལ་དགེ་བ་ལ་འབད་པར་གྱིས་ཤིག །དེ་ནས་བརྒྱ་བྱིན་གྱི་ཚིག་དེ་ཐོས་ནས། དེ་དག་ཀུན་གྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་ཁྱོད་ཀྱིས་དེ་ཇི་ལྟར་ཐུགས་སུ་ཆུད་པ་དེ་བཞིན་ལགས་ཏེ། བདག་ཅག་ཀུན་དེ་ལྟར་རང་གི་ལས་ཀྱི་འབྲས་བུ་ལ་ཉེ་བར་སྤྱོད་པ་ལྷའི་དགའ་བ་དང་བདེ་བ་དེ་ལས་ལྟུང་བར་འགྱུར་ན། དེ་ལས་གཞན་པ་བདག་ཅག་རྒྱུ་གང་གིས་ལྟུང་བར་མི་འགྱུར་བ་བསྟན་དུ་གསོལ། དེ་ནས་བརྒྱ་བྱིན་གྱིས་ལྷ་དེ་རྣམས་ལ་འདི་སྐད་སྨྲས་སོ། །གང་འདུས་བྱས་ཀྱི་རྣམ་པ་འཇིག་པའི་མཐའ་ཅན་རྟག་པར་འགྱུར་བའམ། ཐེར་ཟུག་ཏུ་འགྱུར་བའམ། མི་འགྱུར་བའི་ཆོས་ཅན་གྱི་གནས་དེ་ནི་འོག་གམ། ཐད་ཀའམ། དབུས་སམ། སྟེང་ན་ཡང་མེད་དོ། །ཀུན་ནས་ཉོན་མོངས་པ་ལ་རྟག་ཏུ་ཆགས་པའི་བློ་དེས་ནི་ཆོ་ག་འགྲངས་ཏེ། སྡུག་བསྔལ་ལ་མཐའ་མེད་ཅིང་ལེགས་པ་མེད། བདེ་བའི་རང་བཞིན་མ་ཡིན། རྒྱུ་དང་རྐྱེན་ཁོང་དུ་ཆུད་པ་སྐྱེད་པ་མ་ཡིན། ཡང་དག་པར་སྐྱེད་པ་ཡིན། སྡུག་བསྔལ་གྱི་མཐའ་འདི་ལྟ་བུ་ལ་རྟོག་པར་མི་བྱེད་དེ། ཁྱེད་ཅག་ཕལ་ཆེར་མཐོ་རིས་ནས་ཚེ་འཕོས་ཏེ། སེམས་ཅན་དམྱལ་བ་དང་། ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེའོ། །དེ་ནས་ཡང་ལེགས་པར་བྱས་པའི་ལས་ཀྱིས་འདིར་སྐྱེས་པ་རྣམས་རང་གི་ལས་ཀྱི་འབྲས་བུའི་བགོ་སྐལ་ལ་སྤྱོད་པ་མཐོ་རིས་ན་ལྷའི་བདེ་བ་དག་མྱོང་བར་འགྱུར་རོ། །དེ་ནས་ཡང་ལས་ཀྱིས་གཟིངས་པ་རྣམས་ལྟུང་བར་འགྱུར་ཏེ། སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་ཉེ་བར་སྤྱོད་པར་འགྱུར་གྱིས་ལྷ་{{page:{number:720,folio:124b,volume:69}}}རྣམས་དེ་ལ་ཤིན་ཏུ་བག་ཡོད་པར་གྱིས་ཤིག །འདི་ལྟར་བདག་གིས་གང་གཱའི་ཀླུང་གི་བྱེ་མ་སྙེད་ཀྱི་སངས་རྒྱས་རྣམས་ཀྱིས་མདོར་བསྡུས་ཏེ་གསུངས་པའི་ཆོས་དེ་ཁོ་ན་དང་། གཞན་གང་གིས་འཁོར་བ་ལས་ཐར་བར་འགྱུར་བ་བཤད་པར་བྱའོ། །འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ། རྣམ་པར་ཤེས་པའི་རྐྱེན་གྱིས་མིང་དང་གཟུགས། མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །སྐྱེ་མཆེད་དྲུག་གི་རྐྱེན་གྱིས་རེག་པ། རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ། སྲེད་པའི་རྐྱེན་གྱིས་ལེན་པ། ལེན་པའི་རྐྱེན་གྱིས་སྲིད་པ། སྲིད་པའི་རྐྱེན་གྱིས་སྐྱེ་བ། སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འབྱུང་བར་འགྱུར་ཏེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་འབྱུང་བར་འགྱུར་རོ། །ཡང་མ་རིག་པ་འགགས་པས་འདུ་བྱེད་འགག་པར་འགྱུར་ལ། འདུ་བྱེད་འགགས་པས་རྣམ་པར་ཤེས་པ་འགག །རྣམ་པར་ཤེས་པ་འགགས་པས་མིང་དང་གཟུགས་འགག །མིང་དང་གཟུགས་འགགས་པས་སྐྱེ་མཆེད་དྲུག་འགག །སྐྱེ་མཆེད་དྲུག་འགགས་པས་རེག་པ་འགག །རེག་པ་འགགས་པས་ཚོར་བ་འགག །ཚོར་བ་འགགས་པས་སྲེད་པ་འགག །སྲེད་པ་འགགས་པས་ལེན་པ་འགག །ལེན་པ་འགགས་པས་སྲིད་པ་འགག །སྲིད་པ་འགགས་པས་སྐྱེ་བ་འགག །སྐྱེ་བ་འགགས་པས་རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་འགག་པར་འགྱུར་ཏེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་འགག་པར་འགྱུར་རོ། །དེ་ལྟར་ལྷ་དག་འཁོར་བ་འདིའི་འཇུག་པ་དང་། ལྡོག་པ་ཞེས་བྱ་བ་མཐོང་ཞིང་ཤེས་ན་ཉོན་མོངས་པ་ཟད་ནས་ཐར་བར་འགྱུར་ཏེ། མྱ་ངན་ལས་འདས་པ་ཞེས་བྱ་བ། འཇིག་པ་མེད་པ། རྟག་པ། རྒ་བ་མེད་པ། འཆི་བ་མེད་པ། ཟག་པ་མེད་པ་འཐོབ་སྟེ། དེ་ལྟར་ལྷ་དག་སྲོག་ཆགས་རྣམས་{{page:{number:721,folio:125a,volume:69}}}འཁོར་བ་འདི་ལས་ཐར་བར་འགྱུར་རོ། །གང་འདུས་བྱས་ཀྱི་རྣམ་པ་འཇིག་པ་མེད་པའི་མཐའ་འམ། ཟད་པ་མེད་པའི་མཐའ་འམ། ཆུད་ཟ་བ་མེད་པའི་མཐའ་འམ། ཚེ་རབས་སུ་འགག་པ་མེད་པའི་ཆོས་ཞེས་བྱ་བའི་གནས་གཞན་འཁོར་བ་ན་མེད་དོ། །གང་ན་གཏན་དུ་བདེ་བར་འགྱུར་བ་དང་། ལྟུང་བའི་མཐའ་མེད་པ་དང་། ཟད་པ་དང་འཇིག་པའི་མཐའ་མེད་པ་དང་། འབྱུང་བ་དང་འཇིག་པར་འགྱུར་བའི་ཆོས་ཅན་མ་ཡིན་པ་མེད་དོ། །དེ་ནས་བརྒྱ་བྱིན་གྱི་ཁ་ནས་ཚིག་དེ་དག་ཐོས་ནས། ལྷ་གང་ཚེ་རབས་གཞན་དག་ཏུ་སེམས་བསྒོམས་པ་དམ་པའི་ཆོས་ལ་མངོན་པར་དགའ་ཞིང་། བློ་ཤིན་ཏུ་ཞན་པ་དེ་དག་ནི་ཡིད་ལ་བག་ཡོད་པར་འགྱུར་ཞིང་། སངས་རྒྱས་དང་། ཆོས་དང་། དགེ་འདུན་རྣམས་ལ་གཅིག་ཏུ་དད་ལ། མྱ་ངན་ལས་འདས་པའི་ས་བོན་བདེ་བའི་ལས་འཕེན་པར་བྱེད་དོ། །ཡིད་མ་བསྒོམས་པ་གང་ཡིན་པ་དེ་དག་ནི། དེ་ནས་ཡང་བག་མེད་ཅིང་སེམས་འཁྲུགས་པར་འགྱུར་ལ། སྲེད་པས་བསླུས་པ་རྣམས་ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་དགའ་བར་བྱེད་དོ། །དེ་ནས་ཡང་དེས་བསླུས་པ་རྣམས་རྩེ་བ་དོན་དུ་བྱེད་ཅིང་། དགའ་བར་བྱེད་དེ། དེ་ལྟར་དེ་དག་གི་འཁོར་བའི་སྡུག་བསྔལ་མཐའ་མེད་པར་འགྱུར་རོ། །དེ་ལྟར་ལྷའི་རྒྱལ་པོ་བརྒྱ་བྱིན་དེས་ཆོས་བཤད་པ་ན། འཇིག་རྟེན་སྐྱོང་བ་བཞི་རྣམས་ལྷའི་འདུན་ས་ཆོས་བཟང་དག་ཏུ་སོ་སོར་འཁོད་དེ། འདི་ལྟར་ལྷའི་རྒྱལ་པོ་བརྒྱ་བྱིན་ལྷ་རྣམས་དང་ལྷན་ཅིག་གང་ན་བཞུགས་ཞེས་དཔྱོད་པར་བྱེད་དོ། །དེ་ནས་དེ་ལྟར་བརྒྱ་བྱིན་ལྷའི་སྟན་ལ་འདུག་ཅིང་། ལྷའི་ཚོགས་ཀྱིས་ཡོངས་སུ་བསྐོར་ལ་གཟི་བརྗིད་འབར་བ་ན། ལྷ་ཡུལ་གྱི་བདེ་བ་དཔེ་མེད་པ་དུ་མ་དང་ལྡན་པ་རྒྱང་རིང་པོ་ནས་མཐོང་ངོ་། །དེ་མཐོང་ནས་འཇིག་རྟེན་སྐྱོང་བ་བཞི་རྣམས་བརྒྱ་བྱིན་ག་ལ་བ་དེར་འདོང་བར་བྱེད་དོ། །དོང་ནས་བརྒྱ་བྱིན་ལ་གསོང་པོར་སྨྲ་སྟེ། ལྷའི་སྟན་མཆོག་ཏུ་ཉམས་དགའ་བ་བཟང་པོ་ལ་ཕྱོགས་གཅིག་ཏུ་འཁོད་དོ། །དེ་ནས་ཡང་སྟན་མཆོག་ཏུ་ཉམས་དགའ་བ་བཟང་པོ་དེ་དག་ལས་ལངས་ཏེ། བརྒྱ་བྱིན་{{page:{number:722,folio:125b,volume:69}}}ག་ལ་བ་དེ་ལོགས་སུ་ཕྱོགས་ནས་འདུག་སྟེ། བརྒྱ་བྱིན་ལ་འདི་སྐད་སྨྲས་སོ། །ལྷའི་དབང་པོ་འདི་ལྟར་འཛམ་བུའི་གླིང་གི་མི་རྣམས་ནི་དགེ་བ་བཅུའི་ལས་ཀྱི་ལམ་ལ་མངོན་པར་བརྩོན་ཞིང་ཆོས་ལ་དགའ་བ། མར་འཛིན་པ་དང་། ཕར་འཛིན་པ་དང་། དགེ་སྦྱོང་དུ་འཛིན་པ་དང་། བྲམ་ཟེར་འཛིན་པ་དང་། རིགས་ཀྱི་རྒན་རབས་ལ་གུས་པར་བགྱིད་ཀྱིས། ལྷའི་དབང་པོ་ཁྱོད་དགྱེས་པར་མཛད་དུ་གསོལ། དེ་ནས་ལྷའི་དབང་པོ་བརྒྱ་བྱིན་གྱིས་ཚིག་དེ་དག་ཐོས་ནས་འདི་སྐད་སྨྲས་སོ། །ལྷ་དག་བདག་ནི་དགའོ། །རྒྱལ་པོ་ཆེན་པོ་ཁྱེད་ཅག་ནི་འཇིག་རྟེན་སྐྱོང་ཞིང་། འཇིག་རྟེན་ལ་ཕན་པར་འདོད་པ་ཕན་གདགས་པར་རབ་ཏུ་ཞུགས་པ་ཡིན་ཏེ། བདག་གི་དགའ་བ་ཡང་ཐོས་ནས། ཁྱེད་བདེ་ལེགས་སུ་གྱུར་ཅིག །དེ་ནས་འཛམ་བུའི་གླིང་དུ་ཆོས་དང་མི་ལྡན་ཞིང་། ཆོས་མ་ཡིན་པའི་རྗེས་སུ་ཞུགས་པའི་མི་དེ་དག་དེ་བཞིན་དུ་འཇིག་རྟེན་སྐྱོང་བ་རྣམས་བརྒྱ་བྱིན་ལ་སྨྲ་བར་བྱེད་དེ། འཛམ་བུའི་གླིང་ན་མི་ཆོས་དང་མི་ལྡན་ཞིང་། ཆོས་མ་ཡིན་པའི་རྗེས་སུ་འཇུག་པ། མར་མི་འཛིན་པ་དང་། ཕར་མི་འཛིན་པ་དང་། དགེ་སྦྱོང་དུ་མི་འཛིན་པ་དང་། བྲམ་ཟེར་མི་འཛིན་པ་དང་། རིགས་ཀྱི་རྒན་རབས་ཀྱི་རྗེས་སུ་མི་འཇུག་པ་དག་མཆིས་ཏེ། བདུད་ཀྱི་ཕྱོགས་ནི་འཕེལ་ལོ། །དམ་པའི་ཆོས་ཀྱི་ཕྱོགས་ནི་འགྲིབ་པོ་ཞེས་བསྙད་དོ། །ལྷའི་རྒྱལ་པོ་བརྒྱ་བྱིན་གྱིས་དེ་ཐོས་ནས་རྒྱལ་ཆེན་བཞིའི་ལྷ་རྣམས་དང་། སུམ་ཅུ་རྩ་གསུམ་པ་ཇི་ལྟར་ཕྱོགས་པ་རྣམས་ལ་བོས་ནས་སྨྲས་པ། ལྷ་མ་ཡིན་བརྟན་པ་དང་། རབ་སྤྲོ་ལ་སོགས་པ། ཀླུ་ཆོས་མ་ཡིན་པ་དང་ལྡན་པ་རབ་འཇོམས་ལ་སོགས་པ་སའི་འོག་ནས་ལངས་ཏེ། བདག་ཅག་ལ་གཡུལ་འགྱེད་དུ་འོང་གིས། ལྷ་ཁྱེད་རྣམས་ཆོས་ཤིག །དེ་ནས་བརྒྱ་བྱིན་གྱི་བཀའ་དེ་མནོས་ནས། གང་རྒྱལ་ཆེན་བཞིའི་ལྷ་རྣམས་བརྒྱ་བྱིན་གྱི་བཀས་ཤིན་ཏུ་རིངས་པར་ལག་ཆ་དང་། མཚོན་ཆ་སྣ་ཚོགས་སྔ་མ་བཞིན་ཐོགས་ཏེ། རི་བོ་ཟླ་བ་ཞེས་བྱ་བའི་རི་ག་ལ་བ་དེར་འདོང་བར་བྱེད་དོ། །དེ་ནས་འཇིག་རྟེན་སྐྱོང་བ་དེ་རྣམས་དོང་བ་དང་། ལྷའི་དབང་པོ་བརྒྱ་བྱིན་ཡང་ལྷའི་ཚོགས་སྣ་ཚོགས་{{page:{number:723,folio:126a,volume:69}}}ཀྱིས་ནི་བསྐོར། ལྷའི་ཕྲེང་བ་དང་གོས་ནི་གྱོན། ལང་ཚོ་ལ་བབ་པའི་གཟུགས་རྒྱན་སྣ་ཚོགས་ཀྱིས་ནི་བརྒྱན། ལྷ་མོ་རྣམས་ནི་རྗེས་སུ་འབྲང་ཞིང་། ལྷའི་ཚོགས་ཀྱིས་ཡོངས་སུ་བསྐོར་བ་དང་ལྷན་ཅིག་ཐམས་ཅད་མངོན་པར་འབྱོར་ཅེས་བྱ་བ་ག་ལ་བ་དེར་འདོང་བར་བྱེད་དེ། སྐྱེད་མོས་ཚལ་གང་ཡིན་པ་དེ་རི་རབ་དང་སྐྲ་ལྟ་བུར་ཆུང་ཟད་འདྲ་བའི་དཔེར་བྱ་ན། འདི་ལྟར། ཟླ་བ་རྒྱུ་སྐར་གྱི་ཚོགས་ཀྱིས་ཡོངས་སུ་བསྐོར་བ་ལྟ་བུ་དང་། ཉི་མ་གཟའི་ཚོགས་ཀྱིས་བསྐོར་བ་མི་འཐུན་པར་མཐོང་བ་ལྟ་བུ་དང་། རི་རབ་གསེར་གྱི་རི་སྟོང་གིས་བསྐོར་བ་ལྟ་བུ་དང་། ཤིང་ལྗོན་པ་ལྷའི་གསེར་དང་། དངུལ་དང་། བཻ་ཌཱུརྱ་དང་། མཐོན་ཀ་དང་། པད་མ་རཱ་གའི་མདོག་ལྟ་བུ་རྣམས་ཀྱིས་ཉེ་བར་མཛེས་པར་བྱས་པའི་སྐྱེད་མོས་ཚལ་དེ་ལྷའི་མེ་ཏོག་གིས་མཛེས་པར་བྱས་ཤིང་། བྱའི་ཚོགས་ཀྱིས་ཡོངས་སུ་བསྐོར་ལ་སྒྲ་སྐད་སྙན་པ་འབྱིན་པ། ལྷའི་པད་མའི་རྫིང་རྣམས་ཀྱིས་མཛེས་པར་བྱས་པ་ཡིན་ནོ། །ལྷའི་རྒྱལ་པོ་བརྒྱ་བྱིན་གྱི་གླང་པོ་ཆེའི་རྒྱལ་པོ་ས་སྲུང་གི་བུ་ཞེས་བྱ་བ་སྐྱེད་མོས་ཚལ་ཆེན་པོ་དེ་ན་རྫིང་དེ་དག་སྔ་མ་བཞིན་ཡོད་པའི་ནང་ན་བལ་གླང་མོ་དང་ལྷན་ཅིག་རྩེ་བར་བྱེད། གསེར་དང་། བཻ་ཌཱུརྱའི་པད་མའི་འདམ་བུའི་ནང་ན་བལ་གླང་མོ་དང་ལྷན་ཅིག་རྩེ་ཞིང་ཡུལ་དེར་འགྲོ་བར་བྱེད་དོ། །ལྷའི་རྒྱལ་པོ་བརྒྱ་བྱིན་ལྷའི་ཚོགས་དང་། ལྷ་མོའི་ཚོགས་སྣ་ཚོགས་ཀྱིས་ཡོངས་སུ་བསྐོར་བ་ལྟར། གླང་པོ་ཆེའི་རྒྱལ་པོ་དེ་ཡང་དེ་ལྟ་བུ་ཡིན་ལ། པད་མ་གསེར་བཙོ་མ་ལྟ་བུ་དང་། ནམ་མཁའ་ལ་ཉི་མ་འབུམ་ཕྲག་འཆར་བ། དེ་ལྟ་བུའི་འོད་བཟང་པོ་འཆར་བ་དང་ལྡན་པ་རྣམས་ཀྱིས་མཛེས་པར་བྱས་པ་དེར་དེ་དགའ་བར་བྱེད། ཡོངས་སུ་སྤྱོད་པར་བྱེད། རྩེད་མོ་བྱེད། དུད་འགྲོར་གྱུར་ཀྱང་ལྷའི་བདེ་བ་མྱོང་བ་ཡིན་ནོ། །དེ་ནས་ལྷའི་རྒྱལ་པོ་བརྒྱ་བྱིན་དེར་སོང་ནས། ལག་པ་གཉིས་ཀྱིས་བྱུགས་ཤིང་ཕྱི་བདར་བྱེད་ལ། ཀྱེ་བདག་གི་གླང་པོ་ཆེའི་རྒྱལ་པོ་འདི་ནི་གཡུལ་འགྱེད་པ་ལ་དགོས་པ་ཡིན་ཏེ། ལྷ་དང་ལྷ་མ་ཡིན་འཐབ་པའི་ཚེ། འདིའི་སྟེང་ནས་བདག་རྒྱལ་བ་ཐོབ་{{page:{number:724,folio:126b,volume:69}}}བོ། །དེ་ནས་གླང་པོ་ཆེ་མཆོག་ཕྱི་བདར་བྱས་ནས། སྐྱེད་མོས་ཚལ་ཐམས་ཅད་འབྱོར་ལྡན་ན་ཁང་བཟངས་མྱ་ངན་བྲལ་ཞེས་བྱ་བ་ག་ལ་བ་དེར་འགྲོ་བར་བྱེད་དེ། ཆུའི་ཟམ་པ་ལྟ་བུའི་སྐས་དེ་ལས་འཛེགས་ནས། དེར་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ་འཇུག་པར་བྱེད་དོ། །དེར་ཞུགས་ནས་ལྷའི་རྒྱལ་པོ་དེ་ལྷ་མོ་བྱེ་བ་ཕྲག་དགུའི་མདུན་ན་རྩེ་བར་བྱེད། དགའ་བར་བྱེད་དོ། །ལྷའི་རྒྱལ་པོ་དེ་རྣམས་དང་ལྷན་ཅིག་ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་རྩེ་བར་བྱེད། དགའ་བར་བྱེད། ཡོངས་སུ་སྤྱོད་པར་བྱེད་དོ། །ལྷའི་རྒྱལ་པོ་རང་གི་ལས་དང་འཐུན་པར་ལོངས་སྤྱོད་འབྱོར་ཏེ། ལྷ་དེ་དག་དང་ལྷའི་རྒྱལ་པོ་དེ་ཇི་སྲིད་དུ་འདོད་པ་སྡུག་པ། ཡིད་དུ་འོང་བ་བྱས་ཤིང་བསགས་པ་དང་། སོ་སོ་ཡང་དག་པར་མྱོང་བར་འགྱུར་བ་བདེ་བའི་རྣམ་པར་སྨིན་པ། བདེ་བ་སོ་སོར་ཡང་དག་པར་མྱོང་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ་འདི་ལྟར། སྐྱེད་མོས་ཚལ་བརྒྱ་སྙེད་ཀྱིས་བརྒྱན་པའི་ལྷའི་འདུན་ས་ཆོས་བཟང་གི་སྐྱེད་མོས་ཚལ་དེ་ན་བདེ་བ་ཀུན་དང་ལྡན་ཞིང་། ལྷའི་ཚོགས་ཐམས་ཅད་དང་བཅས་པས་ཡན་ལག་ལྔ་དང་ལྡན་པའི་རོལ་མོ་རྣམས་ཀྱིས་རྩེ་བར་བྱེད། དགའ་བར་བྱེད་དོ། །དེ་དག་ཕྱིས་ལྷའི་འདུན་ས་ཆོས་བཟང་ནས་འཆི་བར་འགྱུར་ཏེ། ཤི་ནས་ཀྱང་ཇི་ལྟར་ལས་དེ་དང་ཉེ་བར་འགྲོ་ཞིང་། མྱོང་བར་འགྱུར་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་མཆོག་ཏུ་བདེ་བ་དང་། རིག་པའི་བློ་དྲི་མ་མེད་པ་དང་། ཕན་ཚུན་གྱི་གཙོ་བོའམ། གྲོང་གི་གཙོ་བོའམ། ཡུལ་གྱི་གཙོ་བོའམ། གྲོང་ཁྱེར་གྱི་གཙོ་བོའམ། ཕན་ཚུན་གྱི་གཉེན་འདབ་དང་། རྩ་ལག་དང་། བདེ་བར་ལྷན་ཅིག་འཁོད་པར་འགྱུར་རོ། །ལྷའི་རྒྱལ་པོ་དེ་ནི་ངན་སོང་གི་སྒོ་བཅད་པ་ཡིན་ཏེ། ལྷ་དེ་དག་གི་འཆི་འཕོ་བ་ལ་མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ། ས་གང་{{page:{number:725,folio:127a,volume:69}}}ཡིན་པ་དེ་དག་གི། །ཚལ་ནི་པད་མ་སྣ་ཚོགས་དང་། །རྩེ་མོ་མཆོག་སྟེ་ཉམས་དགའ་དང་། །རིན་པོ་ཆེ་དང་ལྡན་པ་དང་། །མཚོ་དང་འབབ་ཆུ་རིན་པོ་ཆེའི། །རྡོ་བ་སྣ་ཚོགས་རྣམས་ཀྱིས་བརྒྱན། །ལྗོན་ཤིང་མེ་ཏོག་སྣ་ཚོགས་དང་། །བྱ་ནི་སྣ་ཚོགས་དག་གིས་ཁེབས། །གསེར་ལས་བྱས་པའི་དཔག་བསམ་ཤིང་། །ཁ་ཅིག་དྲི་མེད་བཻ་ཌཱུརྱ། །དངུལ་དང་གསེར་ནི་བཙོ་མ་ཡིན། །ཚལ་ནི་རྣམ་པར་འདྲེས་པ་བསྐྱེད། །བུང་བ་རྣམས་ནི་སྒྲ་འབྱིན་པས། །པད་མའི་རྫིང་ནི་རྣམ་པར་མཛེས། །ཁང་བཟངས་མཆོག་ནི་ཉམས་དགའ་ཞིང་། །རིན་པོ་ཆེ་ནི་ཆེ་དང་ལྡན། །རྣམ་པར་བརྒྱན་པ་ཉམས་དགའ་སྟེ། །ལྷ་ལ་འོས་པ་ཐམས་ཅད་ཡོད། །དེ་དག་ཐམས་ཅད་དེ་བཞིན་འཇུག །སྐྱེ་བོ་རྣམས་ནི་ཡོངས་སུ་འགྱུར། །ཀྱེ་མ་སྲེད་པས་བསླུས་པ་ཡི། །ལྷ་རྣམས་ཀུན་གྱི་བདེ་བ་ནི། །སྒྱུ་མ་ཆུ་བུར་དབུ་བ་དང་། །དྲི་ཟའི་གྲོང་ཁྱེར་ལྟ་བུ་ཡིན། །སྲེད་པ་དུག་དང་མེ་འདྲ་བ། །འཇིག་རྟེན་འཇིག་པའི་ཕྱིར་གནས་ཏེ། །སྲེད་པའི་མཚོར་ནི་འཁྱམ་བྱེད་ཅིང་། །སྐྱེ་བོ་དེ་ཀུན་འཇིག་པར་བྱེད། །འདོད་པ་ལོངས་པས་ཆོག་མི་ཤེས། །བདེ་བ་འདོད་པས་ཆོག་མི་ཤེས། །འཆི་བའི་མེ་ཡིས་རྣམ་བསྲེགས་པ། །ལྷ་ཚོགས་དེ་དག་ག་ལས་འོངས། །སྲེད་འདིས་འཇིག་རྟེན་གཟེངས་པ་རྣམས། །ཡེ་ནས་ངན་ཏེ་འཕགས་པ་མིན། །གང་གིས་རྣམ་པར་རྨོངས་པའི་ལྷ། །འཆི་བ་ཡི་ནི་དབང་དུ་སོང་། །ལྷ་དང་མི་དང་ལྷ་མ་ཡིན། །གནོད་སྦྱིན་སེམས་ཅན་དམྱལ་བ་ཀླུ། །འཆི་བའི་ཞགས་པ་མི་བཟད་པས། །ཐམས་ཅད་དབང་མེད་འགྲོ་བར་འགྱུར། །ཁམས་གསུམ་པ་སྟེ་འདི་དག་ཀུན། །འཆི་བའི་ཞགས་པས་སྦྲེལ་གྱུར་ཀྱང་། །སྲེད་པའི་རྨོངས་པས་རྨོངས་པ་རྣམས། །དབང་མེད་མཐོང་བར་མི་འགྱུར་རོ། །དེ་ལྟར་བརྒྱ་བྱིན་གྱིས་རྟག་ཏུ་ལྷ་དེ་རྣམས་ཀྱི་སྐྱེ་བ་དང་། གཞན་མི་རྟག་པ་འཆི་བ་དག་མཐོང་ནས། ལྷ་དག་ཤིན་ཏུ་གོ་བར་བྱ་བའི་ཚིགས་སུ་བཅད་དེ་སྨྲས་པ། འབྱུང་པོ་ཀུན་ལ་ཕན་བཞེད་པ། །བཅོམ་ལྡན་དེ་ལ་ཕྱག་འཚལ་ལོ། །གང་གིས་སྲེད་པ་དུག་འདྲ་འདི། །འཇིག་རྟེན་པ་{{page:{number:726,folio:127b,volume:69}}}ལ་མང་དུ་གསུངས། །མདོར་ན་ཤེས་དང་ཤེས་བྱ་དག །དེ་ཡིས་འདི་ཀུན་ཐུགས་སུ་ཆུད། །ཤེས་དང་ཤེས་བྱ་མ་གཏོགས་པར། །གསུམ་པ་དམིགས་པར་མི་འགྱུར་རོ། །འདི་ནི་མི་རྟག་སྡུག་བསྔལ་སྟོང་། །བྱེད་པ་པོ་ཡང་སྤངས་པ་ཡིན། །དེ་ཉིད་ལམ་ནི་རྣམ་སྟོན་པ། །སངས་རྒྱས་ཀྱིས་ནི་འཁོར་བར་གསུངས། །དེ་ལྟར་དབང་པོ་དེ་ཕྱག་རྒྱ་འདིས་བཏབ་པའི་ཡིད་དྲི་མ་མེད་པས་བཅོམ་ལྡན་འདས་ལ་བསྟོད་དོ། །བསྟོད་ནས་དེ་ནས་ཡང་ལྷའི་བདེ་བ་ཡང་ཉམས་སུ་མྱོང་བར་བྱེད་དེ། དེ་ལྟར་དེ་ལྷའི་བདེ་བ་ཐམས་ཅད་མྱོང་བ་ཡིན་ནོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མཐོ་བ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །སེམས་ཅན་དག་ལས་གང་གིས་དེར་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་འདི་ལྟར་གང་གཞན་གྱིས་གསོད་པ་པོ་དག་ཉི་མ་གཅིག་ཙམ་དུ་སྲོག་གཅོད་པ་སྤོང་བའི་ཚུལ་ཁྲིམས་སྲུང་དུ་བཅུག་ལ། འཁོར་བ་ལས་ཐར་པ་འདོད་པ་རྣམས་མ་བྱིན་པར་ལེན་པ་དང་། རྒྱལ་པོའི་ཆད་པས་འཇིགས་ནས་འབྲས་བུ་ཆུང་ངུར་འགྱུར་བ་ཡང་སྤོང་དུ་འཇུག་ན། དེ་ལུས་དང་བྲལ་ནས་བདེ་འགྲོ་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ན་མཐོ་བའི་གནས་སུ་སྐྱེ་བར་འགྱུར་རོ། །གནས་མཐོ་བ་དེ་ཡང་རི་རབ་ཀྱི་སྟེང་ན་མཐོ་བ་ཡིན་ལ། ཁྱེད་ཅག་གི་ལས་སྣ་ཚོགས་སྣང་བ་བཞིན་གསེར་དང་དངུལ་གྱི་བཀྲ་བས་ཕྱེ་བ་ཡིན་ནོ། །ལྷ་རྣམས་མཐོ་བའི་གནས་དེར་འཛེགས་ནས། རི་རབ་ཀྱི་དྲུང་ཐམས་ཅད་ལྟ་བར་བྱེད་དེ། གསེར་དང་དངུལ་ལས་བྱས་ཤིང་། བཻ་ཌཱུརྱ་བཀྲ་བས་རྣམ་པར་ཕྱེ་བ་རྣམ་པ་དུ་མ་ལ་ལྟ་བར་བྱེད་དོ། །ལྷའི་ཕྲེང་བ་དང་གོས་གྱོན་པ་རྣམས་གསེར་གྱིས་བརྒྱན་པའི་ས་གཞི་རྣམས་ལ་དགའ་བར་བྱེད། ཡོངས་སུ་སྤྱོད་པར་བྱེད་ལ། ལྷ་མོའི་ཚོགས་སྣ་ཚོགས་ཀྱིས་ཡོངས་སུ་བསྐོར་ཅིང་སྡུག་པ་དང་། ལྷན་ཅིག་བཻ་ཌཱུརྱའི་ཚལ་དང་ཉེ་བའི་ཚལ་རྣམས་སུ་{{page:{number:727,folio:128a,volume:69}}}དགའ་བར་བྱེད། ཡོངས་སུ་སྤྱོད་པར་བྱེད་དོ། །དེར་དེ་དག་གི་རྟག་ཏུ་བཟའ་བ་དང་། བཏུང་བ་ཆུ་བོ་ལྟར་འབབ་སྟེ། འདི་ལྟ་སྟེ། ཆུ་བོ་རོ་ཞིམ་ཞེས་བྱ་བ་དང་། ཆུ་བོ་ཤུགས་ཆེན་འབབ་ཅེས་བྱ་བ་དང་། ཆུ་བོ་དགའ་བཅས་ཞེས་བྱ་བ་དང་། ཆུ་བོ་དགའ་བཅས་ཆེ་ཞེས་བྱ་བ་དང་། ཆུ་བོ་བརྩེགས་འབབ་ཅེས་བྱ་བ་དང་། ཆུ་བོ་ཤུགས་ཕྲེང་ཞེས་བྱ་བ་དང་། ཆུ་བོ་སྟོང་འབབ་ཅེས་བྱ་བ་དང་། ཆུ་བོ་གར་དགར་འབབ་ཅེས་བྱ་བ་སྟེ། ཆུ་བོ་དེ་དག་ནི་མྱོས་པའི་སྐྱོན་དང་བྲལ་ཞིང་། བཏུང་བ་རྣམ་པ་སྣ་ཚོགས་ཐམས་ཅད་རབ་ཏུ་འབབ་པ་ཡིན་ནོ། །རོ་སྣ་ཚོགས་དང་མདོག་སྣ་ཚོགས་ཡོད་པ་ཡིན་ཏེ། འདི་ལྟ་སྟེ། འོ་མའི་མདོག་དང་། པད་མ་རཱ་གའི་མདོག་དང་། ཨན་ད་རྙིལ་གྱི་མདོག་དང་འཐུན་པ་དང་། བཻ་ཌཱུརྱའི་མདོག་དང་། གསེར་གྱི་མདོག་ལྟར་སེར་བ་དང་། ཁ་ཅིག་མདོག་འདྲེས་པ་དང་། ཆུ་ཤིན་ཏུ་དྲི་ཞིམ་ཞིང་བརྟན་པ་དག་ཏུ་ཁྱད་པར་འཕགས་པ་ཡང་འབབ་བོ། །གཞན་ཡང་བཟའ་བ་རོ་དང་། དྲི་དང་མདོག་སྣ་ཚོགས་སུ་འབྱུང་སྟེ། འདི་ལྟ་སྟེ། རོ་ཤ་ཁ་ར་འདྲ་བ་དང་། ལྷའི་དྲི་དང་། མདོག་དང་མདོག་སྐྱ་བོ་དང་། རོ་ཇི་ལྟར་འདོད་པ་དག་སྟེ། ལྷ་རྣམས་ཇི་ལྟར་འདོད་པ་དེ་བཞིན་དུ་བཟའ་བ་རྣམས་ཀྱི་རོ་དེ་དག་ཀྱང་དེ་ལྟར་འགྱུར་རོ། །ཚལ་དང་ནགས་ཚལ་སྣ་ཚོགས་དག་མེ་ཏོག་དྲི་ཞིམ་པོ་རྣམས་ཀྱིས་ཉེ་བར་མཛེས་པར་བྱས་ཤིང་། བྱ་ཁ་དོག་སྣ་ཚོགས་དང་། རྣམ་པ་སྣ་ཚོགས་རྣམས་ཀྱིས་མཛེས་པར་བྱས་པ་ཡིན་ཏེ། དེ་དག་སའི་ཕྱོགས་ཉམས་དགའ་བ་དེར་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས་སིལ་སྙན་དང་། གླུ་དབྱངས་དང་། བྲོ་གར་སྣ་ཚོགས་ཀྱིས་རྩེ་བར་བྱེད། དགའ་བར་བྱེད། ཡོངས་སུ་སྤྱོད་པར་བྱེད་དོ། །དེར་ཚལ་འདི་དག་འབྱུང་བར་འགྱུར་ཏེ། འདི་ལྟ་སྟེ། ཤིང་སཱ་ལའི་ཚལ་དང་། ཤིང་སཱ་ལ་ཆེན་པོའི་ཚལ་དང་། ཇི་ལྟར་འདོད་པའི་ཤིང་ལྗོན་པའི་ཚལ་དང་། མེ་ཏོག་རྟག་ཏུ་ཡོད་པའི་ཚལ་དང་། རླུང་ཇི་ལྟར་འདོད་པ་བཞིན་བདེ་བར་འབབ་པའི་ཚལ་ཏེ། ཚལ་དགའ་བ་དེ་རྣམས་ན་གསེར་གྱི་ལྕུག་མ་འཕྱངས་པས་{{page:{number:728,folio:128b,volume:69}}}ནི་མཛེས། དྲིལ་བུ་གཡེར་ཀའི་དྲ་བས་ནི་དཀྲིགས། བྱ་འབུམ་སྙེད་སྒྲ་འབྱིན་པ་དགའ་བ་ལྷའི་དབང་པོ་འདོད་པའི་ཡོན་ཏན་ལྔའི་བདེ་བ་དག་གིས་ལྷ་རྣམས་ཉེ་བར་འཚོ་བར་བྱེད་དོ། །ཕན་ཚུན་གྲོགས་སུ་གྱུར་ཅིང་ཕན་ཚུན་ལོངས་སྤྱོད་པ་གཅིག་པུ་དོན་དུ་བྱེད་པ། ནད་དང་མྱ་ངན་དང་བྲལ་བ། བཀྲེས་པ་དང་སྐོམ་པ་དང་བྲལ་བ། ལུས་ངལ་བ་དང་བྲལ་བ། ཚོལ་བའི་ཉོན་མོངས་པ་དང་བྲལ་བ། ཅི་དགར་སྤྱོད་པ་ལ་བརྩོན་པ། ཅི་དགར་རྒྱུ་བ། ཅི་དགར་གནས་པ་དག་ཚལ་གྱི་ནང་དང་། སྐྱེད་མོས་ཚལ་དང་། པད་མའི་ཚལ་དང་། མཐོང་ན་ཡིད་འཕྲོག་རྣམས་སུ་དགའ་བར་བྱེད་དོ། །མཐོ་བ་ན་གནས་པ་འདོད་པའི་ཡོན་ཏན་ལྔས་ཚིམ་པའི་ལྷ་རྣམས་འོད་ནི་རང་གི་འོད་ལ་ལུས་ནི་ཇི་ལྟར་འདོད་པ་བཞིན། ཕྲ་བ་དང་། སྦོམ་པ་དང་། ཡང་བར་སྒྱུར་བ། ཅི་དགར་འགྲོ་བ། གར་དགར་འགྲོ་བ། རང་དགར་འགྲོ་བ། གང་ཐོབ་པར་འདོད་པ་དེ་ཐོབ་པར་འགྱུར་ཞིང་། ཐོབ་ནས་སུས་ཀྱང་མི་འཕྲོགས་ལ་ཐོབ་ནས་དེའི་དབང་དུ་འགྱུར་རོ། །མཐོ་བའི་གནས་ན་གནས་པར་གྱུར་པའི་ལྷ་དེ་རྣམས་ལ་བདེ་བའི་རྣམ་པ་གཞན་ཡང་ཡོད་དེ། རང་གིས་ལེགས་པར་བྱས་པའི་ལས་རྒྱུ་དང་འབྲས་བུས་ཀུན་ནས་བསླང་བས། ཇི་སྲིད་དུ་འདོད་ཅིང་སྡུག་ལ་ཡིད་དུ་འོང་བ་ལེགས་པར་བསྲུངས་པའི་ཚུལ་ཁྲིམས་སྲོག་གཅོད་པ་དང་། མ་བྱིན་པར་ལེན་པ་སྤངས་པ་ཟད་པར་མ་གྱུར་པ་དེ་སྲིད་དུ་ལྷ་མོའི་ཚོགས་རྣམས་དང་དགའ་བར་བྱེད། དགའ་དགུར་སྤྱོད་པར་བྱེད་དོ། །དེར་ལས་ཟད་ནས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ལས་ཀྱིས་འགྲོ་བ་ཇི་ལྟ་བ་དང་ལས་ལ་རྟོན་པ་དང་། འགྲོ་བ་ཇི་ལྟ་བ་བཞིན་སྐྱེ་བར་འགྱུར་ཏེ། སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་ན་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རི་ལ་གནས་པ་རྟག་ཏུ་བདེ་བར་འགྱུར་ཞིང་། ནོར་དང་ཤིན་ཏུ་ལྡན་པ་དང་། རབ་ཏུ་བདེ་བ་དང་། མཆོག་ཏུ་གཟུགས་བཟང་བ་དང་། འཇིག་རྟེན་གྱི་བར་བཟང་པོར་དྲོ་བ་དང་། བསིལ་བའི་ཉེ་བའི་ཚལ་རྣམས་ཀྱི་ནང་དུ་སྐྱེ་བར་{{page:{number:729,folio:129a,volume:69}}}འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་རི་རྩེ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་ལུས་ཀྱི་ཚུལ་ཁྲིམས་རྣམ་གཉིས་བསྲུངས་པ་ཡིན་ཏེ། སྲོག་ཆགས་གསད་པར་ཆད་པ་དང་། བཅིངས་པ་ཐར་བར་བྱས་ཤིང་། མཐུ་རབ་ཏུ་ཆེ་བར་གྱུར་ལ་ནུས་པར་ལྡན་པ་ཞིག་ལམ་དུ་ཞུགས་ཏེ། བཀྲེས་ཤིང་སྐོམ་བཞིན་དུ་བུ་རམ་ཤིང་ངམ། ལྡུམ་ར་འམ། རྫིའུའི་གྲོང་དག་ཏུ་བའི་བཅུད་དམ། བུ་རམ་ཤིང་གི་བཅུད་མ་བྱིན་པར་མ་བླངས། སེམས་ཅན་གསད་པར་བྱ་བ་དང་། མ་བྱིན་པར་བླངས་ནས་འཇིགས་ཏེ་འགྲོ་བ་ཐར་བར་བྱས་པའི་སྐྱེས་བུ་དམ་པ་དེ་ལུས་དང་བྲལ་ནས། བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་གནས། རི་རྩེར་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་བདེ་བའི་ལོངས་སྤྱོད་དུ་མ་དང་ལྡན་ཞིང་། དེ་ཡུལ་ཆུ་བོ་ལྟ་བུ་དུ་མས་བདས་པ་ཡིན་ལ། དེ་ཡང་འདོད་ཆགས་ཆུ་བོ་ལྟ་བུ་ཡིན། འདི་ལྟ་སྟེ། འདོད་ཆགས་ཀྱི་ཆུ་བོ་དང་། རྒྱགས་པའི་གློང་དང་། མགུ་བའི་གླིང་དུ་ཆགས་པ་དང་། ཀུན་དགའི་ཆུ་མིག་དང་། ཀུན་དུ་རྟོག་པའི་རླབས་དང་། གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་པའི་བྱ་དང་། ལྟ་བ་ཆུ་སྲིན་འཛིན་ཁྲི་ཀུན་དུ་འཁྲུགས་པ་དང་། རབ་ཏུ་ཐོགས་པ་དུ་མ་ཡ་ཡོར་འགྲོ་བ་དང་། ཚལ་དང་། ཉེ་བའི་ཚལ་ཆུ་ཡིས་བར་བུར་དེད་པ་དང་། ཕྲ་དོག་གི་ཉ་དང་། སྤྲོ་བ་ཆུ་ལས་བརྒལ་བ་དང་། ཡུལ་དུ་མའི་རི་ཁྲོད་ནས་ཆུ་འབབ་སྟེ། སྲེད་པའི་ཆུ་བོ་འདམ་རྫབ་ལ་སོགས་པ་རྣམ་པ་དེ་ལྟ་བུ་དག་ལས་ལྷ་རྣམས་འབྱུང་བར་མི་ནུས་སོ། །གཞན་ཡང་ཆུ་བོ་གང་གཱའི་ཕ་རོལ་གྱི་འགྲམ་གྱི་རླབས་མི་མངོན་པ་ལྟར། ཐོག་མ་མེད་པའི་དུས་ནས་རྒྱུན་དུ་ཤིན་ཏུ་{{page:{number:730,folio:129b,volume:69}}}ཟབ་མོར་རབ་ཏུ་ཞུགས་པ། འདོད་པ་དང་། གཟུགས་དང་། གཟུགས་མེད་པའི་ཁམས་ན་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རླབས་ལྟ་བུས་ཁྱབ་ཅིང་། མྱུར་དུ་འགྲོ་བའི་སྲེད་པ་ཆུ་ཀླུང་ལྟ་བུ་དེ་སེམས་ཅན་དམྱལ་བའི་རྒྱུ་ཡང་ཡིན་ལ། མི་རྣམས་ཀྱིས་ཀྱང་ཆོག་པར་འཛིན་མི་ནུས་ཏེ། དེ་ལྟར་སྲེད་པའི་རྣམ་པ་ཆུ་བོ་ལྟ་བུས་རི་རྩེ་ན་གནས་པའི་ལྷ་རྣམས་རབ་ཏུ་བདས་སོ། །དེར་ལྷ་དེ་དག་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ། ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །དེར་ཚལ་འདི་ལྟ་བུ་དག་འབྱུང་བར་འགྱུར་ཏེ། འདི་ལྟ་སྟེ། ཚལ་རྟག་ཏུ་རབ་དགའ་ཞེས་བྱ་བ་དང་། ཚལ་རྟག་ཏུ་མངོན་དགའ་ཞེས་བྱ་བ་དང་། ཚལ་སྤྲིན་ལྟར་དཀར་བརྩེགས་ཞེས་བྱ་བ་དང་། ཚལ་ཀུན་ནས་མངོན་དགའ་ཞེས་བྱ་བ་དང་། ཚལ་ཟླ་བ་འདྲ་ཞེས་བྱ་བ་དང་། ཚལ་གང་གཱའི་སྟེང་དུ་རྒྱུ་ཞེས་བྱ་བ་སྟེ། ཚལ་འདི་དག་ནི་རི་རྩེ་ན་གནས་པའི་ལྷ་རྣམས་ཀྱི་ཡིན་ནོ། །ཚལ་དེ་རྣམས་ཀྱི་ནང་དུ་ལྷ་དག་བདེ་བ་དུ་མ་དང་ལྡན་ཞིང་། བུད་མེད་ཀྱི་དགའ་བ་རྣམས་དང་ལྷན་ཅིག་རྩེ་བར་བྱེད། དགའ་དགུར་སྤྱོད་པར་བྱེད་དོ། །བཏུང་བའི་ཆུ་བོ་རྣམས་ཀྱང་འདི་ལྟ་སྟེ། ཆུ་བོ་སྣ་ཚོགས་ཞེས་བྱ་བ་དང་། ཆུ་བོ་ལག་མཐིལ་གྱིས་བྱུག་ཅིང་རེག་པ་ཞེས་བྱ་བ་དང་། ཆུ་བོ་ངོམས་མི་མྱོང་ཞེས་བྱ་བ་དང་། ཆུ་བོ་མེ་ཏོག་ཀུ་མུ་ད་དང་། ཨུད་པ་ལ་སྐྱེ་ཞེས་བྱ་བ་སྟེ། ཆུ་བོ་དེ་དག་གི་འགྲམ་གཉི་ག་རིལ་ཁེབས་པ་ཡིན་ནོ། །དངུལ་དང་། ཤེལ་དང་། གསེར་གྱི་ཤིང་ལྗོན་པ་འབྲས་བུ་དང་ལྡན་ཞིང་། མེ་ཏོག་དང་ལྡན་པ་རྣམས་ཀྱིས་ལྷའི་ས་གཞི་དེ་དག་ཉམས་དགའ་བར་བརྒྱན་པའི་ས་གཞི་དེར་དགེ་བའི་ལས་སྣ་ཚོགས་དང་། ལས་བྱས་པ་སྣ་ཚོགས་ཀུན་ནས་བསླང་བ་རྣམས་ཀྱིས་ཚལ་དེ་དག་དང་། ཆུ་བོ་དེ་དག་དང་། ས་གཞི་དེ་དག་དང་། ཟས་དང་སྐོམ་ཆུ་བོ་ལྟར་འབབ་པ་དེ་དག་ཏུ། ལྷ་དེ་རྣམས་{{page:{number:731,folio:130a,volume:69}}}ལྷའི་རོལ་མོ་དང་། ལྷའི་གནས་ཆེན་པོ་དང་། ཐགས་སུ་བཏགས་པ་མ་ཡིན་པའི་ལྷའི་གོས་རྣམས་ཀྱིས་དགའ་བར་བྱེད་དོ། །ལྷ་དེ་རྣམས་རང་ལས་འོད་འབྱུང་ལ། ཤ་དང་། རུས་པ་དང་། རྣག་ཁྲག་དང་བྲལ་བ། ལུས་དང་། ངག་དང་། ཡིད་ངལ་བ་དང་བྲལ་བ། ལུས་དང་ཡིད་རྟག་ཏུ་ཀུན་ནས་དགའ་བ་རྣམས་ཇི་སྲིད་དུ་ལུས་དང་ངག་གི་འདོད་པ་སྡུག་པ་ཡིད་དུ་འོང་བ་ཤིན་ཏུ་བསིལ་བ། རྣམ་པར་སྨིན་པ་མཆོག་ཏུ་བདེ་བ། མཐོ་རིས་སུ་སྐྱེ་བ་ངེས་པར་མྱོང་བར་འགྱུར་བའི་དགེ་བའི་ལས་མ་ཟད་པ་དེ་སྲིད་དུ་འགྲོས་འཆོས་ཤིང་དགའ་བར་བྱེད། རྩེ་བར་བྱེད། ཡོངས་སུ་སྤྱོད་པར་བྱེད་དོ། །དེ་དག་ལས་ཟད་དེ་ལྷའི་འཇིག་རྟེན་དེ་ནས་འཆི་བར་འགྱུར་ལ་ཤི་ནས་ཀྱང་ལས་ཇི་ལྟར་བྱས་པ་བཞིན་སེམས་ཅན་དམྱལ་བ་དང་། དུད་འགྲོ་དང་། ཡི་དགས་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བ་མིར་འགྲུབ་པའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་དེ་རྟག་ཏུ་ལོངས་སྤྱོད་ཅན་དུ་འགྱུར་ཞིང་རྟག་ཏུ་ཤེས་པ་ལ་དགའ་བ། ཡིད་ལ་དགོད་པ་དང་། རྩེད་མོ་དང་། རྩེ་བ་དང་། ཡུལ་བཟང་པོར་སྐྱེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། སུམ་ཅུ་རྩ་གསུམ་ན་ལྷ་རྣམས་ཀྱི་གནས་གཞན་གང་ཞིག་ཡོད་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བལྟ་ན་སྡུག་པ་གནས་པ་ཞེས་བྱ་བའི་གནས་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་བརྟགས་ན་གང་ཚུལ་ཁྲིམས་དང་ལྡན་པའམ། སེམས་ཅན་གཞན་ཆུས་ཁྱེར་བའམ། མཚོན་གྱིས་གསད་པར་བྱ་བ་སྲོག་ཕྱུང་ཞིང་། ནོར་རྫས་སམ། བདག་ཉིད་ལ་མི་ལྟ་བར་ཆུ་ནས་ཕྱུང་བ་དང་། བཀྲེས་བཞིན་དུ་ལམ་དུ་འགྲོ་བ་ན་གཞན་གྱིས་མ་བྱིན་པར་བླང་བ་ལ་རབ་ཏུ་སྤྲོ་བ་བསྐྱེད་ཀྱང་ལེན་པར་མི་བྱེད། གཞན་ཡང་ཕྱོགས་དབེན་པར་ཕྱིན་ལ་འཚོ་བ་ཉམ་ང་བར་གྱུར་ཀྱང་འབྲས་བུ་དང་རྩ་བ་དག་མ་བྱིན་པར་ལེན་པར་{{page:{number:732,folio:130b,volume:69}}}མི་བྱེད་ཅིང་། ཚུལ་ཁྲིམས་དང་ལྡན་པ་མ་གུས་པར་བསླབ་པའི་གཞི་རྡུལ་ཕྲ་མོ་ཙམ་རལ་བ་ལ་ཡང་འཇིགས་པར་ལྟ་ན། དེ་ལུས་དང་བྲལ་ནས་བདེ་འགྲོ་གྲོང་ཁྱེར་ཆེན་པོ་བལྟ་ན་སྡུག་ཏུ་སྐྱེ་བར་འགྱུར་རོ། །གྲོང་ཁྱེར་དེ་ཡང་དཔག་ཚད་ཁྲི་ཡོད་ལ། ཁྱམས་ཁྲིས་ལེགས་པར་རྣམ་པར་ཕྱེ་བ་ཡིན་ནོ། །གྲོང་ཁྱེར་དེའི་ས་གཞི་འཛམ་བུ་ཆུ་བོའི་གསེར་ལས་བྱས་ལ། ཀུན་ནས་ཁང་པ་ཆེན་པོ་བཻ་ཌཱུརྱ་ལས་བྱས་པ་དང་། གཞན་ཡང་དངུལ་ལས་བྱས་པ་དང་། གཞན་ཡང་འཛམ་བུ་ཆུ་བོའི་གསེར་ལས་བྱས་པ་དང་། མཐོན་ཀ་སྣ་ཚོགས་ལས་བྱས་པ་དང་། གཞན་ཡང་རིན་པོ་ཆེ་སྣ་བདུན་ལས་བྱས་པའི་ཁྲི་དག་གིས་བཀྲ་བར་ཕྱེ་བ་ཡིན་ནོ། །དེ་དག་གི་སྲང་ཡང་ཀུན་ནས་ཤིན་ཏུ་རྣམ་པར་ཕྱེ་བ་ཡིན་ལ། བཞི་མདོ་དང་། བ་གམ་དང་། སྒོ་དང་། པུ་ཤུའི་རྩེ་མོ་དང་། ཁང་བཟངས་ཀྱི་རིས་ཤིན་ཏུ་རྣམ་པར་ཕྱེ་བ་ཡིན་ནོ། །ཁང་པ་དེ་དག་ཀྱང་ཉི་མ་གང་མེད་ཀྱང་སྒྲོན་མ་ལྟ་བུར་འགྱུར་ཏེ། ཇི་ལྟར་ཉི་མ་མེད་ན་སྒྲོན་མ་གསལ་བར་བྱེད་པ་དེ་ལྟར་ཉི་མ་མེད་ཀྱང་ཁང་པའི་མཆོག་དེ་རྣམས་ལས་དེ་ལྟར་འོད་འབྱུང་ངོ་། །གྲོང་ཁྱེར་དེ་དག་ཀུན་ནས་ཚལ་དང་། ཉེ་བའི་ཚལ་དེ་རྣམས་ཀྱིས་མཛེས་པར་བྱས་པ་ཡིན་ཏེ། ཚལ་དང་ཉེ་བའི་ཚལ་ཁ་ཅིག་བཻ་ཌཱུརྱ་ལས་བྱས་པ་དག་ལ་མུ་ཏིག་གི་དྲ་བས་བྲེས། ཁ་ཅིག་གསེར་གྱི་ཤིང་ལྗོན་པ་དག་ལ་དངུལ་གྱི་དྲ་བས་བྲེས། ཁ་ཅིག་དངུལ་གྱི་ཤིང་ལྗོན་པ་དག་ལ་གསེར་གྱི་དྲིལ་བུ་གཡེར་ཀའི་སྒྲ་འབྱིན། ཁ་ཅིག་ནི་རིན་པོ་ཆེ་སྣ་བདུན་གྱི་ཤིང་ལྗོན་པའི་སྐྱེད་མོས་ཚལ་བཀྲ་བ་ཡིན་ལ། ཁ་ཅིག་དཔག་བསམ་གྱི་ཤིང་ཡིན་ཏེ། ལྷ་གང་དག་གི་ཡིད་ལ་བསམས་པ་དེ་ཚལ་དེ་དག་ལས་ཐོབ་པར་འགྱུར་རོ། །ཚལ་ཁ་ཅིག་ཨན་ད་རྙིལ་དང་། བཻ་ཌཱུརྱ་ལས་བྱས་པ་ཡིན་ཏེ། དེ་ན་གསེར་གྱི་བྱ་རྣམས་སྒྲ་སྙན་པ་སྣ་ཚོགས་འབྱིན་ལ། གསེར་གྱི་ཚལ་གང་ཡིན་པ་དེ་ན་དངུལ་གྱི་བྱ་རྣམས་སྐད་སྙན་པ་འབྱིན་ཅིང་རྩེ། མཐོན་ཀའི་ཚལ་གང་ཡིན་པ་དེ་ན་བྱ་པད་མ་རཱ་གའི་མདོག་ཏུ་འདུག་པ་རྣམས་སྐད་སྙན་པ་འབྱིན་ཅིང་རྩེ། གསེར་གྱི་ཚལ་གང་ཡིན་པ་དེ་ན་བྱ་ལུས་སྣ་ཚོགས་འདྲེས་པ་རྣམས་སྐད་སྙན་པ་འབྱིན་ཅིང་རྩེ་སྟེ། དེ་ལྟར་གྲོང་ཁྱེར་{{page:{number:733,folio:131a,volume:69}}}ཆེན་པོ་ལེགས་པར་མཐོང་ན་ཉེ་བའི་ཚལ་དུ་གྱུར་པ་རྣམས་མཛེས་པ་ཡིན་ནོ། །སྲང་དང་གསེར་གྱི་ཁང་པ་མཛེས་པར་བྱས་པ་གང་ཡིན་པ་དེ་དག་ལ་དངུལ་གྱི་ཀ་བ་དང་། བཻ་ཌཱུརྱའི་ཤིང་ལྗོན་པ་རྣམས་ཀྱིས་མཛེས་པར་བྱས་པ་ཡིན། གསེར་གྱི་སྲང་གང་ཡིན་པ་དེ་དག་ལ་བཻ་ཌཱུརྱའི་ཀ་བ་བཙུགས་ཤིང་གསེར་གྱི་ཤིང་ལྗོན་པ་དང་ཁང་པས་བརྒྱན། སྲང་དང་། ཁྱིམ་འདྲེས་པས་མཛེས་པར་བྱས་པ་གང་ཡིན་པ་དེ་ན་བྱ་གསེར་གྱི་མདོག་ཅན་ཡོད་དེ། གྲོང་ཁྱེར་བལྟ་ན་སྡུག་གང་དང་གང་དུ་སྣང་བ། དེ་དང་དེ་དཔེ་མེད་པར་མཐོང་ངོ་། །གྲོང་ཁྱེར་དེ་ཡང་ཀུན་ནས་ཚལ་ཆེན་པོ་བཞི་རྣམས་ཀྱིས་མཛེས་པར་བྱས་པ་ཡིན་ཏེ། འདི་ལྟ་སྟེ། དྲ་བའི་ཕྲེང་བ་དང་། ཤིང་ཆེན་པོ་དང་། འོད་གསལ་བ་དང་། མཐོང་ན་དགའ་བས་སོ། །ཚལ་ཐམས་ཅད་དཔག་ཚད་ཉིས་བརྒྱ་ལྔ་བཅུ་ཡོད་དེ། ཚལ་དེ་ཐམས་ཅད་ན་ཆུ་བོ་ཆེན་པོ་ཁྲི་ཡོད་པ་གསེར་གྱི་པད་མས་ཁེབས་པ་ཡིན་ནོ། །ཆུ་བོ་དེ་དག་ཤིན་ཏུ་ཉམས་དགའ་བ་ཡིན་ཞིང་འགྲམ་གཉི་ག་ཞིག་པ་མེད་ལ། དེ་དག་གསེར་དང་། དངུལ་དང་། ཤེལ་དང་། ཨན་ད་རྙིལ་དང་། ཤིང་ལྗོན་པ་རྣམས་ཀྱིས་མཛེས་པར་བྱས་པ་ཡིན་ནོ། །ཚལ་ཆེན་པོ་དེ་དག་བུང་བ་འདབ་མ་བཻ་ཌཱུརྱ་ལ་ལུས་དངུལ་དུ་འདུག་པའི་ཚོགས་རྣམས་ཀྱིས་མཛེས་པར་བྱས་པ་ཡིན་ཏེ། གང་བུང་བ་རྣམས་ཀྱི་སྒྲ་སྙན་པའི་དྲུང་ན་མིའི་གླིང་བུའི་སྒྲས་བཅུ་དྲུག་གི་ཆར་ཡང་མི་ཕོད་དོ། །བཻ་ཌཱུརྱའི་ཤིང་ལྗོན་པ་རྣམས་ལ་འབྲས་བུ་གསེར་གྱི་མདོག་ཅན་ཤིན་ཏུ་དྲི་ཞིམ་ཞིང་ཁར་སྙི་བ་བས་ཆེས་ལྷག་པའི་རོ་དག་ཡོད་ལ། འབྲས་བུ་རྣམས་ཀྱི་དྲི་གང་ཡིན་པ་དཔག་ཚད་དུ་འབྱུང་ངོ་། །བྱ་རྣམས་ངོ་བོ་ཉིད་ཀྱིས་རྒྱགས་པ་ཡིན་ལ། དེ་ནས་ཡང་དྲི་གང་ཡིན་པ་དེས་བརྒྱ་འགྱུར་དུ་ཤིན་ཏུ་རྒྱགས་པར་འགྱུར་རོ། །གསེར་གྱི་ཤིང་ལྗོན་པ་གང་ཡིན་པ་དེ་རྣམས་ལ་དངུལ་གྱི་འབྲས་བུ་ལྷའི་དྲི་དང་། མདོག་དང་། རོ་ལྔ་དང་ལྡན་པ་དག་འབྱུང་། ཤིང་ལྗོན་པ་བཻ་ཌཱུརྱའི་སྡོང་པོ་དང་གསེར་གྱི་འདབ་མ་ཡོད་པ་གང་ཡིན་པ་དེ་རྣམས་ལ་འབྲས་བུ་ཁ་དོག་སྣ་ཚོགས་ཡོད་པ་དག་འབྱུང་སྟེ། དེ་ལྟར་ཚལ་ཁ་དོག་རྣམ་པ་དུ་མ། རྣམ་པ་སྣ་ཚོགས་དཔེ་མེད་པ་གཞན་དང་མི་འདྲ་བས། གྲོང་{{page:{number:734,folio:131b,volume:69}}}ཁྱེར་ཆེན་པོ་བལྟ་ན་སྡུག་ཡོངས་སུ་བསྐོར་ནས་རྣམ་པར་གནས་སོ། །ཀུན་དུ་རྟོག་པའི་རི་མོ་བྲིས་པ་ལྟར་ལྷའི་ལས་རྣམ་པ་དུ་མ་བྱས་ཤིང་ལས་རྣམ་པ་དུ་མ་སྣ་ཚོགས་བྱས་པ་རྣམས་ཀྱིས་དེ་རྣམས་ཀྱང་སྣ་ཚོགས་སུ་བྱུང་བ་ཡིན་ཏེ། དེ་ལྟར་འབྲས་བུ་རྒྱུ་དང་འཐུན་པར་རྒྱུའི་འབྲས་བུ་ཡིན་ནོ། །ཇི་ལྟར་ས་བོན་གྱི་རྣམ་པ་ཇི་སྲིད་ཡོད་པ་དེ་སྲིད་དུ་འབྲས་བུའི་རྣམ་པ་ཡང་འབྱུང་བར་འགྱུར་ཏེ། དེ་ལྟར་གྲོང་ཁྱེར་བལྟ་ན་སྡུག་ན་གནས་པའི་ལྷ་རྣམས་བདེ་བ་མང་པོ་དུ་མ་དག་གིས་ཕྲོགས་པ་ཡིན་ནོ། །གྲོང་ཁྱེར་དེ་ངོ་བོ་ཉིད་ཀྱིས་ལེགས་མཐོང་ཉིད་ཡིན་ཏེ། ཚལ་ཁང་བཟངས་གསེར་དང་། བྱི་རུ་དང་། སྤུག་དག་གིས་བརྒྱན་ཅིང་མཛེས་པར་བྱས་པ། དྲིལ་བུ་གཡེར་ཀའི་དྲ་བ་སྣ་ཚོགས་ཀྱིས་དཀྲིགས་པ། གསེར་གྱི་དྲིལ་བུ་གཡེར་ཀ་སྒྲ་སྙན་པ་འབྱིན་པས་མཛེས་པར་བྱས་པ། ཚལ་དང་ཉེ་བའི་ཚལ་དང་། སྐྱེད་མོས་ཚལ་དེ་དག་ཏུ་བལྟ་ན་སྡུག་ན་གནས་པའི་ལྷ་རྣམས་འཁོད་དོ། །ལྷའི་གྲོང་ཁྱེར་ན་གནས་རྒྱན་དང་། རོལ་མོ་དང་། སིལ་སྙན་རྟག་ཏུ་སྒྲ་འབྱིན་པ་རབ་ཏུ་འབྱིན་ཅིང་། ལྷ་དང་ལྷ་མོའི་ཚོགས་རྣམས་ཀྱིས་ཀུན་དུ་གང་བ་དེ་ན་བཏུང་བ་དང་ཕྲེང་བ་དག་གིས་མཛེས་པར་བྱས་པ། རྒྱལ་མཚན་དང་། བ་དན་བྱེ་བ་འབུམ་ཕྲག་དུ་མ་དག་རླུང་གིས་རབ་ཏུ་བསྐྱོད་དོ། །ཡང་རི་རབ་ཀྱི་སྟེང་གི་གྲོང་ཁྱེར་དུ་ལྷའི་ཚོགས་བྱེ་བ་ཕྲག་བརྒྱ་སྟོང་དུ་མ་དག་གིས་ཀུན་དུ་གང་ཞིང་ལས་ཆེན་པོ་རྣམས་ཀྱིས་མཛེས་པར་བྱས་པ་དེ་ན། འདི་ལྟར་ལྷ་མཐུ་རབ་ཏུ་ཆེ་བ་མཆོད་པར་འོས་པ་ཆེན་པོ། རྫུ་འཕྲུལ་ཆེ་བ། སྐྱེད་མོས་ཚལ་གྱི་དགའ་སྤྱོད་ལ་རྟག་ཏུ་ཡིད་མི་དགའ་བ། ལྷ་དང་ལྷ་མོའི་ཚོགས་འབུམ་ཕྲག་དུ་མས་ཀུན་དུ་གང་བ་ས་ཡ་ཕྲག་འབུམ་འཁོད་པ་རྣམས་བརྒྱ་བྱིན་གྱིས་མ་ལུས་པར་ཡོངས་སུ་ཤེས་སོ། །གང་གི་ཚེ་ལྷ་དེ་རྣམས་གལ་ཏེ་ལྷའི་གྲོང་ཁྱེར་ཆེན་པོ་སྐྱེད་མོས་ཚལ་གྱི་དགའ་སྤྱོད་དེ་ནས་སྐྱེད་མོས་ཚལ་དུ་དགའ་སྤྱོད་བྱེད་དུ་འགྲོ་བ་དེའི་ཚེ་ལྷ་རྣམས་ཤིང་རྟ་འབུམ་ཕྲག་དུ་མ་རྣམས་དང་འགྲོ་སྟེ། ལྷ་དེ་རྣམས་འགྲོ་བ་ན་རྒྱལ་མཚན་དང་། རུ་མཚོན་སྡུག་གུ་རྣམ་པ་སྣ་ཚོགས་ཀྱིས་མཛེས་པར་བྱས་པའི་ཤིང་རྟ་རྣམ་པ་སྣ་ཚོགས་དང་། ཁ་དོག་སྡུག་གུ་རྣམ་པ་སྣ་ཚོགས་དང་། དབྱིབས་སྣ་{{page:{number:735,folio:132a,volume:69}}}ཚོགས་སུ་འདུག་པ་བྱེ་བ་ཕྲག་སྟོང་དཀྲིགས་པ་དག་བྱུང་ངོ་། །འདི་ལྟ་སྟེ། ཨན་ད་རྙིལ་ལས་བྱས་པའི་གཞལ་མེད་ཁང་གང་ཡིན་པ་དེ་ལ་ཤིང་རྟའི་མདའ་པད་མ་རཱ་ག་ལས་བྱས་ཤིང་། དེ་ལ་ཤིང་རྟའི་སྟེང་གི་ཁང་པ་རིན་པོ་ཆེ་ལས་བྱས། ནང་ནི་སྤུག་ལས་བྱས། ཕྱི་རོལ་ནི་བཻ་ཌཱུརྱ་ལས་བྱས། ས་རིས་ནི་གསེར་ལས་བྱས་ལ། ཀུན་ནས་དྲིལ་བུ་གཡེར་ཀ་འཁྲིགས་པའི་སྒྲ་འབྱིན་པ་ཡིན་ནོ། །དེ་ནས་ཡང་ལྷ་རྣམས་གཞལ་མེད་ཁང་རྣམ་པ་སྣ་ཚོགས་གཞན་གྱིས་འགྲོ་བར་བྱེད་དེ། འདི་ལྟ་སྟེ། ཤིང་རྟའི་མདའ་ནི་གསེར་ལས་བྱས། ཤིང་རྟའི་སྟེང་གི་ཁང་པ་ནི་བཻ་ཌཱུརྱ་ལས་བྱས། ས་རིས་ནི་སྤུག་ལས་བྱས། མུ་ཏིག་གི་དྲ་བས་ནི་གཡོགས། ཕྱི་རོལ་ནི་རིན་པོ་ཆེ་མ་རྒད་ལྟ་བུ་ལས་བྱས། ངོས་ནི་བྱི་རུ་ལས་བྱས། སྲོག་ཤིང་ནི་དངུལ་ལས་བྱས་པ་ཡིན་ནོ། །ཁ་ཅིག་ཤིང་རྟའི་མཆོག་རྣམ་པ་གཞན་གྱིས་འགྲོ་བར་བྱེད་དེ། འདི་ལྟ་སྟེ། ཀུན་ནས་ཤིང་རྟའི་མདའ་ནི་གསེར་ལས་བྱས། ངོས་ནི་མུ་ཏིག་གིས་གཡོགས། ས་རིས་ནི་པད་མ་རཱ་གས་ཤིན་ཏུ་རྣམ་པར་ཕྱེ། སྲོག་ཤིང་ནི་དངུལ་ལས་བྱས། ཀུན་ནས་བྱི་རུས་ནི་མཛེས་པར་བྱས་པ་ཡིན་ཏེ། ཤིང་རྟ་འབུམ་ཕྲག་མང་པོ་གསལ་བ་མཚན་ཉིད་དཔེ་མེད་པ་དེ་དག་ལྷའི་ཚོགས་རྣམས་ཀྱིས་ཀུན་ནས་ཡོངས་སུ་བསྐོར་ཏེ། འབུམ་ཕྲག་རྣམ་པ་དུ་མ་དེ་རྣམས་ལ་ལྷ་དག་ཉིད་ཞོན་ནས་ཚལ་ཆེན་པོ་དེ་རྣམས་ག་ལ་བ་དེར་འདོང་བར་བྱེད་དེ། རྒྱལ་མཚན་ལ་ལ་བཻ་ཌཱུརྱ་ལས་བྱས། རྒྱལ་མཚན་ལ་ལ་གསེར་ལས་བྱས། ཡུ་བ་ལ་ལ་དངུལ་ལས་བྱས། རྒྱལ་མཚན་ལ་ལའི་ཡུ་བ་པད་མ་རཱ་ག་ལས་བྱས། རྒྱལ་མཚན་དང་རུ་མཚོན་ལ་ལའི་མདོག་དུ་མ་ཡོད་པ་དག་གིས་ནམ་མཁའ་བར་མེད་པར་བྱས་ནས། སྐྱེད་མོས་ཚལ་དུ་གནས་པར་བྱ་བའི་ཕྱིར། ཡིད་རབ་ཏུ་དགའ་བས་ཚལ་ཆེན་པོ་བཞི་པོ་ག་ལ་བ་དེར་འདོང་བར་བྱེད་དོ། །དེ་ལྟར་ལྷ་དེ་རྣམས་འདོང་བ་ན་སིལ་སྙན་བྱེ་བ་འབུམ་ཕྲག་དུ་མ་སྒྲ་འབྱིན་ཅིང་། རོལ་མོའི་སྒྲ་སྙན་པ་སྣ་ཚོགས་ཕན་ཚུན་རྡོབ་པར་ཞུགས་པ་དག་ཡོད་དེ། ཤིན་ཏུ་བཟང་ཞིང་ཉམས་དགའ་བའི་ཁྱད་པར་ཆེ་བ་ཡིན་ནོ། །ཇི་ལྟར་ལས་བྱས་པ་ངན་པ་དང་། {{page:{number:736,folio:132b,volume:69}}}འབྲིང་དང་། ཆེན་པོ་བྱས་པ་བཞིན་ལས་བདེ་བ་རྣམས་ཀྱི་རྗེས་སུ་འཇུག་པ་ན་འདོང་བར་བྱེད་དེ། ལྷ་དེ་རྣམས་སོ་སོ་ལ་ལྷ་མོའི་ཚོགས་བརྒྱའམ། སྟོང་ངམ། འབུམ་རྣམས་གར་བྱེད། གླུ་ལེན། རབ་ཏུ་དགོད་ཅིང་ཡན་ལག་ལྔ་དང་ལྡན་པའི་རོལ་མོ་སྙན་པ་དང་བཅས་པ་རྡོབ་པ་ཞེས་བྱ་བ་ཀུན་དུ་གང་ཞིང་བྱེད་ལ་ཚལ་ཆེན་པོ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ལྷའི་འདོད་པའི་ཡོན་ཏན་ལྔ་རྣམས་འབྱོར་ཅིང་ལྡན་པར་གྱུར་པའི་ལྷ་མོ་དེ་དག་ཐམས་ཅད་ལྷ་དེ་རྣམས་དང་སོ་སོར་ཕྲད་ནས་དེ་ལྟར་བྲོ་གར་བྱེད། དགོད་པར་བྱེད། རྩེད་མོ་བྱེད་དོ། །འདི་ལྟར་ལྷ་དེ་རྣམས་འདོད་པ་ལ་རྣམ་པར་ཞེན་པ་ཞེས་བྱ་བས་དགའ་བར་བྱེད་དེ། ལྷའི་སྒྲ་སྙན་པ་ཚང་ཚིང་གི་ནང་ན་ལྷའི་སྒྲ་སྙན་པ་དེ་དང་། གར་དགའ་དགུར་འགྲོ་བའི་ལྷ་དེ་རྣམས་ལྷའི་འདོད་པའི་རྣམ་པ་གང་ཡིན་པ་དེ་ཉིད་ཀྱིས་དེར་སྐྱེད་མོས་ཚལ་དུ་འགྲོ་བར་བྱེད་དེ། ལ་ལ་ནམ་མཁའ་ལ་སྤྲིན་ནག་པོ་འགྲོ་བ་ལྟ་བུ་བཻ་ཌཱུརྱའི་མདོག་ཅན་དེ་རྣམས་འགྲོ་བར་བྱེད། ལྷའི་མཆོག་དེ་དག་ཁ་ཅིག་ནི་འདི་ལྟར་རྒྱན་སྣ་ཚོགས་དང་། གོས་སྣ་ཚོགས་དང་། ཆ་བྱད་སྣ་ཚོགས་དང་། དགའ་བའི་གཏམ་སྣ་ཚོགས་ཀྱིས་དགའ་གཏམ་སྨྲ་ཞིང་ནམ་མཁའ་ཁྱབ་པར་བྱས་ནས་ཚལ་ཆེན་པོ་ག་ལ་བ་དེར་འདོང་བར་བྱེད་དོ། །ལྷའི་མཆོག་གཞན་ཁ་ཅིག་ནི་གསེར་གྱི་ས་གཞིའི་ལམ་ནས་རབ་ཏུ་འགྲོ་ལ། འགྲོ་བ་དེ་རྣམས་ཀྱི་ཤིང་རྟ་འབུམ་ཕྲག་དུ་མའི་མུ་ཁྱུད་ཀྱིས་གསེར་གྱི་རྡུལ་བསླང་སྟེ་ནམ་མཁའ་ཁྱབ་པར་བྱས་ནས་འདུག་གོ། །གང་གིས་ནམ་མཁའ་དེ་སྐྱ་བོར་བྱེད་ཀྱང་། ལྷ་རྣམས་ལ་འགོ་བར་མི་བྱེད་ལ། ལྷ་གང་འཆི་བ་དང་ཉེ་བར་འགྱུར་བ་དེ་རྣམས་ཀྱི་གདོང་ངམ། གོས་དེ་ལ་ནི་འགོ་བར་བྱེད་དོ། །ལྷ་གང་གཞན་དག་གིས་རྡུལ་དེ་མཐོང་ཞིང་འཆི་བའི་ལྟས་མཐོང་ལ། དེ་འཆི་བའི་སྡུག་བསྔལ་མཐའ་མེད་པར་འགྱུར་བ་མངོན་པར་མཐོང་ནས། དེ་སྙིང་རྗེ་རྗེ་ལྟ་བུར་གྱུར་པའི་སེམས་ཀྱིས་འདི་ལྟར་ཚིགས་སུ་བཅད་དེ་སྨྲས་པ། བུད་ཤིང་ལྟ་བུའི་ཡུལ་འབྱུང་དང་། །མེས་བསྲེགས་ལྟ་བུའི་འཆི་འགྱུར་བ། །ལམ་འདི་ནས་ནི་ལྷ་རྣམས་དག །བརྒྱའམ་ཡང་ན་སྟོང་དུ་འདིར། །འཆི་བ་གཞན་གྱིས་མཐོང་འགྱུར་ལ། །བདག་ཉིད་ཀྱིས་ནི་མི་མཐོང་སྟེ། །ཕྱི་{{page:{number:737,folio:133a,volume:69}}}ནས་ཉོན་མོངས་ཕྲད་པ་དང་། །བདག་ཉིད་ཀྱིས་ནི་སྡུག་བསྔལ་རིག །བག་མེད་པ་དང་འདྲེས་པའི་སེམས། །ཡུལ་ལ་རྟག་ཏུ་མངོན་པར་དགའ། །ལུས་ཅན་ལྷན་ཅིག་སྐྱེས་གནས་པ། །འཆི་བ་བརྟན་པ་མི་རིག་གོ། །བག་མེད་པ་ལ་མངོན་དགའ་ཞིང་། །བདེ་བ་ཉམས་དགའ་བྱེད་པ་ན། །འཆི་བདག་སྡེ་ཡིས་འདི་དྲངས་པ། །རབ་ཏུ་འཇོམས་ཏེ་དུག་དང་འདྲ། །འཆི་བའི་ཞགས་པས་བཟུང་བ་ཡི། །ཁྱོད་ལ་སྐྱོབ་པ་བྱེད་མེད་དེ། །སྨན་དང་སྔགས་དང་ལས་མི་སྐྱོབ། །དེ་བཞིན་ལྷ་མིན་ལྷ་མི་སྐྱོབ། །རྡུལ་རྣམས་ཀྱིས་ནི་གདོང་གཡོགས་པ། །བདག་ཉིད་ཀྱིས་ནི་མི་རིག་སྟེ། །འདི་ནི་འཆི་བའི་ཕོ་ཉ་ཡིན། །ཤི་བ་ཕྱི་ནས་ཐོབ་པར་འོང་། །གང་ཞིག་བདེ་བའི་དོན་མ་མཐོང་། །སྐྱེ་བ་རྟག་ཏུ་བརྐམ་ཆགས་ཤིང་། །སྲེད་པས་ངོམས་ནི་མི་མྱོང་བ། །གློ་བུར་དུ་ནི་འཆི་བར་འགྱུར། །འཆི་བས་བཏང་བ་ཆེན་པོ་འདི། །ཁྱོད་ཀྱི་ཕོ་ཉ་དང་པོ་སྟེ། །འདི་ཡི་འོག་ཏུ་འཆི་བ་ཡང་། །ཤིན་ཏུ་མི་བཟད་འབྱུང་བར་འགྱུར། །ཚལ་དང་ཉེ་བའི་ཚལ་བརྒྱན་པ། །རང་གི་ལས་ཀྱི་འབྲས་བུ་སྤྱད། །སེམས་ཅན་རི་བོ་མཆོག་དེ་ནས། །དབང་མེད་བཅིངས་ཏེ་ཁྲིད་པར་འགྱུར། །མྱོས་པས་རྩེ་བར་གནས་པ་དག །བདེ་བས་ངོམས་ནི་མི་མྱོང་ཞིང་། །རྨོངས་པ་སྲེད་པས་མ་ངོམས་པ། །དབང་མེད་ས་སྟེང་ལྟུང་བར་འགྱུར། །ཇི་ལྟར་རྟག་ཏུ་མེ་དག་ལས། །དུ་བ་སྔར་ནི་འབྱུང་འགྱུར་བ། །དེ་ལྟར་འཆི་བའི་རྟགས་བྱུང་སྟེ། །ཕྱི་ནས་འཆི་བ་གནས་པར་འགྱུར། །དེ་ལྟར་ལྷ་དེ་དག་བག་མེད་པ་ཆུང་བ་ལ་གནས་ཤིང་། སེམས་སྔོན་དགེ་བའི་རྩ་བ་སྤྱད་པ་ལ་གོམས་པ་ཡིན་ལ། ལྷ་དེའི་བར་ཆད་དེ་མཐོང་ནས་བདག་ཉིད་དང་ལྷ་དེ་རྗེས་སུ་སྟོན་པར་བྱེད་དོ། །དེ་ལྟར་ལྷ་དེའི་གཏམ་སྨྲ་བ་ན། ཤིང་རྟ་ལ་ཞོན་པ། ཤིང་རྟ་སྣ་ཚོགས་ལ་ཞོན་ཞིང་། ཤིང་རྟའི་དྲིལ་བུ་གཡེར་ཀའི་དྲ་བས་དཀྲིགས་པ། ལུས་ཆ་བྱད་དུ་མས་འབར་བ། མིག་རྒྱས་པ་ལྟ་བུར་འདུག་པ། ལྷའི་ཕྲེང་བ་དང་གོས་གྱོན་པ། གསེར་བཙོ་མས་རྣམ་པར་བརྒྱན་པ། གང་རི་རབ་ཀྱི་རིའི་རྩེ་མོ་སྟོང་སྙེད་དུ་ཕྱེ་མར་རློག་ཅིང་འོང་ངོ་། །དེ་ནས་ལྷ་དེ་ལྷའི་ཚོགས་དེ་རྣམས་རྟོག་ཅིང་འོང་བ་ན། དེ་བཞིན་དུ་ལ་ལ་ནི་ནམ་མཁའ་ལ། {{page:{number:738,folio:133b,volume:69}}}ལ་ལ་ནི་ས་ལ། ལ་ལ་ནི་བྱའི་ཤིང་རྟ་རྣམས་ཀྱིས། ལ་ལ་ནི་ལྷ་མོ་དང་ལྷན་ཅིག་གླུ་ལེན། བྲོ་རྡུང་ཞིང་འོང་སྟེ། ཚལ་དང་ཉེ་བའི་ཚལ་དེ་དག་ལྷའི་པད་མ་དང་། ཤིང་ལྗོན་པ་དང་། ཆུ་བོ་དང་། བྱ་དང་། འབྲས་བུ་དང་། མེ་ཏོག་དང་། རིན་པོ་ཆེ་སྣ་ཚོགས་དང་། ཀུན་ནས་མཆོག་ཏུ་ཉམས་དགའ་བའི་ཚལ་དང་། ཉེ་བའི་ཚལ་གྱི་ཕྱོགས་ག་ལ་བ་དེར་འདོང་བར་བྱེད་དོ། །བལྟ་ན་སྡུག་ན་གནས་པའི་ལྷ་དེ་རྣམས་ཤིང་རྟའི་མཆོག་དེ་དག་ལ་ཞོན་ནས། གསེར་གྱི་ཤིང་ལྗོན་པ་ཉི་མ་ལྟ་བུ་ཡོད་པ་ག་ལ་བ་དེར་དོང་ངོ་། །གང་གཞན་བར་སྣང་ལ་རྒྱུ་བ་དེ་དག་ཀྱང་བར་སྣང་དེ་ལས་བབས་ནས་སྐྱེད་མོས་ཚལ་ག་ལ་བ་དེར་དོང་ངོ་། །དེ་ལྟར་ལྷའི་ཚོགས་དེ་དག་ཐམས་ཅད་འདུས་ནས་སིལ་སྙན་གྱི་སྒྲ་དང་། གླུ་དབྱངས་ཀྱི་སྒྲ་རྣམ་པ་སྣ་ཚོགས་ཀྱིས་དགའ་བར་བྱེད། ཡོངས་སུ་སྤྱོད་པར་བྱེད་དེ། ཕན་ཚུན་གྲོགས་སུ་གྱུར་ཅིང་ཕན་ཚུན་འགྱེད་པ་དང་། ཕྲག་དོག་ལ་སྐྱོ་བ་མེད་པ་རྣམས་བྲོ་གར་བྱེད། དགོད་པར་བྱེད། དགའ་དགུར་སྤྱོད་པར་བྱེད་དོ། །སིལ་སྙན་ཡན་ལག་ལྔ་དང་ལྡན་པ་ལ་འདི་ལྟ་སྟེ། རྒྱུད་དང་། རྔ་དང་། སིལ་དཀྲོལ་དང་། གླིང་བུའི་སྒྲ་དང་། གླུ་སྟེ་རྣམ་པ་འདི་ལྔས་ཁ་ཟས་ཆུ་བོ་ལྟར་འབབ་པ་དང་། བཏུང་བ་ཆུ་བོ་ལྟར་འབབ་པའི་ངོགས་སུ་ལྷ་དང་ལྷ་མོའི་ཚོགས་དེ་དག་ཕན་ཚུན་དགའ་ཞིང་ལྷན་ཅིག་ཏུ་སྐྱེད་མོས་ཚལ་དེར་རྩེས་ནས། གང་ན་བཻ་ཌཱུརྱ་དང་གསེར་གྱི་འབྲས་བུ་ཡོད་པ། འབྲས་བུ་མདོག་དང་དྲི་ཞིམ་པ་རོ་མངར་བ། སྦྲང་རྩི་ལྟ་བུ་རྣམས་ཀྱིས་མཛེས་པར་བྱས་པ་ཡིན་ཏེ། དེ་ཤིང་ལྗོན་པའི་དྲུང་དེ་དག་ཏུ་ཡང་འདོད་པ་ཉམས་དགའ་བའི་ལྷ་མོ་གཟུགས་མི་མཛེས་པ་མེད་པའི་གཟུགས་རྣམས་དང་ལྷན་ཅིག་འབྲས་བུའི་རོས་མྱོས་ནས་ཡུན་རིང་དུ་དགའ་བར་བྱེད་དོ། །དེ་ནས་དེ་ལྟར་བདེ་བ་ལ་གནས་ཤིང་རྒྱགས་པས་མྱོས་པའི་ལྷ་དང་ལྷ་མོའི་ཚོགས་དེ་རྣམས་བྲོ་གར་དང་། གླུ་དབྱངས་དང་། དགོད་པའི་སྒྲ་དེ་དག་ཐོས་ཤིང་། གང་ལྷའི་རྒྱལ་པོ་བརྒྱ་བྱིན་གྱི་རྗེས་སུ་འགྲོ་ལ་ཕྱི་བཞིན་དུ་འབྲང་བ་དེ་རྣམས་སྒྲ་དེ་དག་ཐོས་ནས། ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དེ་ལྟར་དེ་དག་ཐམས་ཅད་བརྒྱ་བྱིན་གྱི་དྲུང་དུ་དོང་ནས། བརྒྱ་{{page:{number:739,folio:134a,volume:69}}}བྱིན་ལ་གསོང་པོར་སྨྲས་ཤིང་ཐལ་མོ་སྦྱར་ནས་མགོ་བོ་གཏུགས་ཏེ། བརྒྱ་བྱིན་ལ་བསྙད་པ། ལྷའི་དབང་པོ་འདི་ལྟར་བལྟ་ན་སྡུག་ན་གནས་པའི་ལྷའི་ཚོགས་དེ་དག་ཐམས་ཅད་སྐྱེད་མོས་ཚལ་དུ་དགའ་སྤྱོད་བགྱིད་དུ་མཆི་ན། ལྷའི་དབང་པོ་དེ་དག་མཁྱེན་པར་མཛོད་ཅིག །དེ་ནས་བརྒྱ་བྱིན་དེ་དག་ལས་ཚིག་དེ་ཐོས་ནས། ལྷ་རྣམས་ལ་འདི་ལྟར་བལྟ་ན་སྡུག་ན་གནས་པའི་ལྷ་དག་གང་ནས་དོང་བའི་སྐྱེད་མོས་ཚལ་དུ་བདག་ཅག་ཀུན་འདོང་གིས་ཁྱེད་རྣམས་འདོང་བར་ཤོམས་ཤིག་ཅེས་བསྒོའོ། །དེ་ནས་བརྒྱ་བྱིན་གྱིས་ཚིག་དེ་ཐོས་ནས་ཆོས་བཟང་ན་གནས་པའི་ལྷ་རྣམས་ཀྱང་ཤིང་རྟ་རྒྱལ་མཚན་སྣ་ཚོགས་ཅན་ལ་ཞོན། ལ་ལ་གསེར་གྱི་ཤིང་རྟ་སྲོག་ཤིང་བཻ་ཌཱུརྱ་ལས་བྱས་པ་བ་དན་བཏགས་པ་རྣམས་ལ་ཞོན། ལ་ལ་བཻ་ཌཱུརྱའི་ཤིང་རྟ་སྲོག་ཤིང་གསེར་ལས་བྱས་པ་རྣམས་ལ་ཞོན། ལ་ལ་ནི་རིན་པོ་ཆེ་སྣ་བདུན་བཀྲ་ཞིང་བ་དན་སྣ་ཚོགས་ཀྱིས་མཛེས་པར་བྱས་པ་རྣམས་ལ་ཞོན། ལ་ལ་གསེར་གྱི་བྱ་སྒྲ་སྙན་ཅིང་ཤིན་ཏུ་མཛེས་པར་འབྱུང་བའི་བྱའི་ཤིང་རྟ་རྣམས་ལ་ཞོན། ལ་ལ་རྟ་ཁྲ་བོ་འགྲོས་འཆམ་ཞིང་བདེ་བ་དག་ལ་ཤིང་རྟས་བླངས་ནས། ཤིང་རྟ་དེ་རྣམས་རྟ་དེ་རྣམས་ལ་བཏགས་ཏེ། རྟའི་ཤིང་རྟས་འགྲོ་བར་བྱེད། དེ་ལྟར་གཞན་ཡང་གསེར་གྱི་བྱ་ངང་པ་རྐང་པ་ནི་བཻ་ཌཱུརྱ། སྒྲོ་ནི་པད་མ་རཱ་གའི་མདོག་ལྟ་བུ་རྣམས་ཀྱི་སྟེང་དུ་ཞོན་ནས། ལྷའི་དབང་པོ་བརྒྱ་བྱིན་དང་ལྷན་ཅིག་ཏུ་བལྟ་ན་སྡུག་གི་གྲོང་ཁྱེར་ཆེན་པོ་ག་ལ་བ་དང་། སྐྱེད་མོས་ཚལ་ག་ལ་བ་ཡོད་པ་དེར་འདོང་བར་བྱེད་དོ། །ཡང་ལྷ་གཞན་དག་རིན་པོ་ཆེ་སྣ་བདུན་གྱི་རྨ་བྱའི་གཟུགས་དང་ལྡན་ཞིང་། མདོངས་ཀྱི་ཚོགས་ཀྱིས་ཁེབས་པ་གང་མིའི་འཇིག་རྟེན་ན་ཡང་གཟུགས་ཕུན་སུམ་ཚོགས་པ་ཡིན་ལ་ལྷའི་འཇིག་རྟེན་ན་ལྷ་གཞན་དང་མི་འདྲ་བ་ལེགས་པར་བྱས་པའི་ལས་རྣམས་ཀྱིས་མངོན་པར་བརྒྱན་པ་ལྟ་སྨོས་ཀྱང་ཅི་དགོས་ཏེ། དེ་དག་གི་མདོག་སྡུག་ཅིང་དབྱིབས་ལེགས་པ་དཔེ་བྱ་བར་ཡང་མི་ནུས་པའི་སྟེང་དུ་ཞོན་ནོ། །རྣམ་པ་དེ་ལྟ་བུ་དང་ལྡན་པ་དེ་དག་ལ་གཞན་དག་ཞོན་ནས་བལྟ་ན་སྡུག་གི་སྐྱེད་མོས་ཚལ་དང་། ཉེ་བའི་ཚལ་ག་ལ་བ་དེར་འདོང་བར་བྱེད་དེ། ལྷའི་ཚོགས་དེ་རྣམས་རོལ་མོའི་སྒྲ་དང་། གླུ་དབྱངས་སྣ་{{page:{number:740,folio:134b,volume:69}}}ཚོགས་ཀྱིས་དགོད་ཅིང་རྩེ་ལ་ཡོངས་སུ་སྤྱོད་པ་དང་། ལྷ་གཞན་མྱོས་ཤིང་འཁོད་པ་རྣམས་སྐྱེད་མོས་ཚལ་ག་ལ་བ་དེར་འདོང་བར་བྱེད་དོ། །ལྷའི་རྒྱལ་པོ་བརྒྱ་བྱིན་གྱི་ཤིང་རྟ་བཞི་ཡང་འཁོར་ལོ་རྩིབས་སྟོང་དང་ལེགས་པར་ལྡན་པ། ཤིང་རྟ་རིན་པོ་ཆེ་སྣ་བདུན་ལས་བྱས་པ་ཡིན་ཏེ། འདི་ལྟ་སྟེ། ཨན་ད་རྙིལ་དང་། པད་མ་རཱ་ག་དང་། སྤུག་ཤིན་ཏུ་གསལ་བ་དང་། བཻ་ཌཱུརྱ་དང་། བྱི་རུ་དང་། རྡོ་རྗེ་དང་། ཤེལ་ལ་གསེར་གྱི་ཁྱེའུ་རྣམས་ཀྱིས་མངོན་པར་བརྒྱན་པ། ཤིང་རྟའི་མཆོག་དེ་ལ་བརྒྱ་བྱིན་ཞོན་ནས། རིན་པོ་ཆེ་སྣ་བདུན་གྱི་བྱ་ངང་པ་གསེར་གྱི་པད་མ་ལྟར་རྒྱས་ཤིང་། དབྱིབས་དང་། ཆ་བྱད་སྣ་ཚོགས་དང་ལྡན་པ་སྒྲ་ཆེ་ཞིང་གདངས་སྙན་པ་འབྱིན་པ་དེའི་དྲུང་ན་ལྷ་མོའི་དབྱངས་ཀྱང་སྙན་པར་མི་འགྱུར་བ་སྟོང་གིས་ཁྲིད་དེ། བརྒྱ་བྱིན་གྱི་ཤིང་རྟ་རྣམ་པ་དེ་ལྟ་བུ་དང་ལྡན་པ་ངང་པ་རྣམས་ཀྱིས་ཁྲིད་པར་བྱེད་དོ། །ཤིང་རྟ་དེ་ལ་ཡང་ཚོན་རྩི་སྣ་ཚོགས་ཀྱིས་བསྒྱུར་བའི་འཕན་ལྔ་བརྒྱ། འཕན་ཤིང་བཻ་ཌཱུརྱ་དང་། གསེར་དང་དངུལ་ལས་བྱས་པ་ལ་བཏགས་སོ། །འཕན་གྱི་ཁ་དོག་ནི་འདི་ལྟ་སྟེ། སྔོན་པོ་དང་། སེར་པོ་དང་། བཙོད་ཀ་དང་། དམར་པོ་དང་། དཀར་པོས་མཛེས་པར་བྱས་པ་ཡིན་ལ། ཤིང་རྟ་དེ་ལ་ལྷའི་རྒྱལ་པོ་དེ་ཞོན་ནས། ལྷ་མོའི་ཚོགས་དུ་མ་ནི་ཉེ་བ་ན་གླུ་དབྱངས་ལེན། ལྷ་འབུམ་ཕྲག་དུ་མ་ཡང་མདུན་དུ་སོང་ནས་གླུ་དབྱངས་ལེན་ཅིང་ནམ་མཁའ་ལ་ནི་ཡང་དང་ཡང་དུ་འགྲོ། ས་ལ་ནི་ཡང་དང་ཡང་དུ་འགྲོ་སྟེ། གར་དགའ་བར་འགྲོ་བ། ཅི་དགར་བྱེད་པ། ལྷའི་བདེ་བ་དེ་ལ་ཉེ་བར་སྤྱོད་ཅིང་སིལ་སྙན་ཡན་ལག་ལྔ་དང་ལྡན་པས་ཉམས་དགའ་བཞིན་དུ་གྲོང་ཁྱེར་བལྟ་ན་སྡུག་དང་། སྐྱེད་མོས་ཚལ་ག་ལ་བ་དེར་འདོང་བར་བྱེད་དོ། །དེར་འདོང་བ་ན་ལྷའི་ཚོགས་གཞན་དག་གིས་མཐོང་ནས་བྲོ་གར་བྱེད། གད་མོ་དགོད། རྩེད་མོ་རྩེ། རོལ་མོ་བྱེད་ཅིང་པད་མ་སྣ་ཚོགས་སྡོང་བུ་བཻ་ཌཱུརྱ་ལས་བྱས་པ་དག་ལག་ཏུ་ཁྱེར་ནས། ལྷའི་རྒྱལ་པོ་བརྒྱ་བྱིན་ལྷ་རྣམས་དང་ལྷན་ཅིག་གང་ནས་མངོན་དུ་འོང་བ་དེར་བལྟ་ན་སྡུག་པ་ན་གནས་པའི་ལྷ་དེ་རྣམས་ཀྱིས་ཀྱང་སྐྱེད་མོས་ཚལ་ནས་བྱུང་ནས་འོང་ངོ་། །དེ་ནས་བརྒྱ་བྱིན་གྱིས་བདག་ཅག་གི་དྲུང་འདིར་འོང་གིས་ཁྱེད་{{page:{number:741,folio:135a,volume:69}}}ཀྱིས་འདི་དག་དང་རྩེ་བ་དེ་བྱ་བའི་རིགས་སོ་ཞེས་ཀྱང་བསྒོའོ། །དེ་ནས་བརྒྱ་བྱིན་གྱི་ཁ་ནས་ཚིག་ཐོས་པ་སྤྱི་བོས་བླངས་ནས། བལྟ་ན་སྡུག་ན་གནས་པའི་ལྷ་ག་ལ་བ་དེར་ཆུ་བླང་བའི་ཕྱིར་བརྒྱུགས་སོ། །ལྷ་མོའི་ནང་ནས་ལྷ་མོ་དེ་དག་ཀྱང་བལྟ་ན་སྡུག་པའི་གནས་པའི་ནང་དུ་ཆུ་བླང་བའི་ཕྱིར་བརྒྱུགས་སོ། །བལྟ་ན་སྡུག་ན་གནས་པའི་ལྷ་མོ་དང་། ཆོས་བཟང་ན་གནས་པའི་ལྷ་མོ་དག་ཀྱང་གང་དེ་ནས་ཕན་ཚུན་རྒྱུག་གོ། །དེ་ལྟར་ལྷ་རྣམས་ཕན་ཚུན་དུ་གསེར་གྱི་པད་མའི་འདབ་མ་དག་བླངས་ནས་སྐྱེད་མོས་ཚལ་ག་ལ་བ་དེར་རྒྱུག་ལ། དེ་དག་ཕན་ཚུན་ལྷན་ཅིག་ཏུ་དགོད་ཅིང་རྩེ་ལ་རྒྱུའོ། །ལྷའི་དབང་པོ་བརྒྱ་བྱིན་བར་སྣང་ལ་རྒྱུ་ཞིང་འདུག་པས་ཀྱང་ལྷ་དང་ལྷ་མོ་རྣམས་མེ་ཏོག་ཀུ་མུ་དས་རྩེ་བ་དེ་དག་མཐོང་ངོ་། །ལྷ་དེ་རྣམས་ཆུ་ལ་ཡུན་རིང་དུ་རྩེ་བ་དེ་བྱས་ནས། དེ་ནས་ཡང་མཆོག་སྟེ། པད་མ་ལ་རྩེ་བ་རྩོམ་པར་བྱེད་དོ། །ལྷ་དང་ལྷ་མོ་དེ་དག་ཕན་ཚུན་པད་མ་ལ་རྩེ་བར་བྱེད་དེ། ལ་ལ་གསེར་གྱི་པད་མ་རྣམས་ཀྱིས། ལ་ལ་བཻ་ཌཱུརྱ་དང་གསེར་གྱི་སྡོང་བུ་རྣམས་ཀྱིས། ལ་ལ་སྡོང་བུ་སྣ་ཚོགས་རྣམས་ཀྱིས་རྩེ་སྟེ་དེ་ལྟར་ཕན་ཚུན་རྩེད་མོ་བྱེད་དོ། །དེ་ལྟར་ཕན་ཚུན་ཡུན་རིང་དུ་བསྟེགས་ཤིང་རྩེས་ནས། འབྲས་བུའི་ཚལ་ག་ལ་བ་དེར་འདོང་བར་བྱེད་དོ། །དེ་དག་གིས་འབྲས་བུ་སྙི་བ་རྣམས་བླངས་ནས། ཕན་ཚུན་སྟེག་འདོད་པ་འཕེན་པར་བྱེད་དོ། །འབྲས་བུ་ལ་རྩེ་བ་དེ་ཡང་བྱས་ནས་ཆང་གི་ཚལ་ག་ལ་ཡོད་པ་དེར་འདོང་བར་བྱེད་དོ། །ཚལ་དེར་སོང་ནས་མྱོས་པའི་སྐྱོན་དང་བྲལ་ཞིང་འཁྲུག་པ་མེད་པ་ཇི་ལྟར་འདོད་པ་བཞིན་རོ་ཞིམ་པ་ལས་ཇི་ལྟར་བྱས་པ་བཞིན་དུ་ཞིམ་པ་དག་ལ་འཐུང་བར་བྱེད་དོ། །ལྷའི་རྒྱལ་པོ་བརྒྱ་བྱིན་ཡང་ཤིང་རྟའི་མཆོག་དེ་ལས་བབས་ནས་ལྷའི་ཀུན་དགའ་ར་བ་ག་ལ་བ་དེར་སོང་སྟེ། དེ་དག་གི་ནང་དུ་འདུག་གོ། །ལྷའི་རྒྱལ་པོ་དེ་རྣམས་ཀྱིས་མཐོང་ནས་ཕན་ཚུན་ཀུན་ཡིད་དགའ་སྟེ་ལྷའི་རྒྱལ་པོ་ལ་མཆོད་པ་བྱེད་དོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་གཉིས་པ། དེ་ལྟར་ཀུན་གྱིས་ཐལ་མོ་སྤྱི་བོར་སྦྱར་ཏེ་མཆོད་པ་བྱས་ནས། འདི་ལྟར་ལྷའི་དབང་པོ་བཞུགས་པ་བདག་ཅག་གི་སྲོག་གི་འབྲས་བུ་མཆིས་པ་ལགས་ཏེ། ལྷའི་རྒྱལ་པོ་བརྒྱ་{{page:{number:742,folio:135b,volume:69}}}བྱིན་ནི་གང་བདག་ཅག་གི་ཕ་མ་དག་པས་ལྷག་པར་སྲོག་སྩོལ་བ་ལགས་སོ་ཞེས་སྨྲས་ནས། དེ་ལྟར་བརྒྱ་བྱིན་དེ་ལ་དེ་རྣམས་ཀྱིས་ལེགས་པར་མཆོད་དོ། །དེ་ནས་ཡང་ལྷ་དེ་དག་ལ་འདི་སྐད་ཅེས་ཁྱེད་ནི་བདག་གི་བུ་དང་འདྲ། སྤུན་དང་འདྲ་ཞེས་སྨྲས་ནས་དེ་ལྟར་དེ་དག་ཕན་ཚུན་ལེགས་པར་མཆོད་པ་བྱས་ཏེ། དེ་ནས་ཡང་བག་མེད་པའི་སར་ཞུགས་ནས། བག་མེད་པ་དེ་ཉིད་ལ་གནས་སོ། །དེ་ནས་ཡང་ཚལ་དང་ཉེ་བའི་ཚལ་དག་བྱའི་ཚོགས་རྣམས་ཀྱིས་སྒྲ་འབྱིན་པ། འབབ་ཆུ་དང་། ཀླུང་དང་། ཚང་ཚིང་སྣ་ཚོགས་ཀྱིས་བརྒྱན་པ། གསེར་གྱི་ཆུ་བོ་པད་མའི་ཚལ་དང་ཉེ་བའི་ཚལ་མཛེས་པར་བྱས་པ། ས་གཞི་མཉམ་ཞིང་འཇམ་ལ་མི་རྩུབ་པ། མཐོ་དམན་གྱིས་བརྒྱན་པ། བཻ་ཌཱུརྱ་དང་གསེར་དང་དངུལ་དང་ཤེལ་གྱི་ཤིང་ལྗོན་པས་བརྒྱན་པ། བཟའ་བ་དང་བཏུང་བ་ཆུ་བོ་ལྟར་འབབ་ཅིང་འབྲས་བུ་སྣ་ཚོགས་དང་ལྡན་པ། མེ་ཏོག་མན་དཱ་ར་དང་པད་མ་ལ་སོགས་པ་མེ་ཏོག་ཆེན་པོ་རྣམས་ཀྱིས་མཛེས་པར་བྱས་པ། ཚང་ཚིང་རྣམས་ཀྱི་ནང་ན་ལྷའི་མི་དང་བུད་མེད་དགོད་དགོད། རྩེ་རྩེ་རྒལ་རྒལ་ཡོངས་སུ་སྤྱད་པས་བསྟེན་པའི་ཚང་ཚིང་གི་ཚལ་དང་སྐྱེད་མོས་ཚལ་རྣམས་སུ་ལྷའི་སིལ་སྙན་ཡན་ལག་ལྔ་དང་ལྡན་པ་དང་ལྷའི་ཁ་ཟས་དང་། ལྷའི་ཡུལ་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་ཀྱང་དགའ་བར་བྱེད་དོ། །དེ་ནས་ཡང་བལྟ་ན་སྡུག་པ་ན་གནས་པ་དང་ཆོས་བཟང་ན་གནས་པ་དགའ་བར་བྱེད་པ། རང་གི་གནས་གནས་སུ་ཞུགས་སོ། །དེ་དག་དེར་ཞུགས་ནས་ཀྱང་ཇི་སྲིད་དུ་འདོད་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་དག་ཕྱིས་ལྷའི་རིས་དེ་ནས་འཆི་བར་འགྱུར་ཏེ་ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་ཤིན་ཏུ་བདེ་བར་འགྱུར་ཞིང་། རིག་པའི་བློ་དྲི་མ་མེད་པ་དང་། རོལ་མོ་ལ་དགའ་བ་སྟེ། བྲོ་གར་དང་གླུ་དབྱངས་དང་དགོད་པ་དང་རྩེ་བ་ལ་དགའ། རྟག་ཏུ་སྤྲོ་བ་ལ་དགའ་ཞིང་བཟའ་བ་དང་བཏུང་བ་དང་། {{page:{number:743,folio:136a,volume:69}}}བཅའ་བ་དང་བཟའ་བར་བྱ་བ་མང་པོ་ལ་དགའ་བ་དང་ཡམས་ཀྱི་ནད་མེད་ཅིང་། རིམས་ནད་མེད་ལ་མྱ་ངན་དང་བྲལ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་ཕྱོགས་གཅིག་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཚུལ་ཁྲིམས་དང་ལྡན་པ། འབྱོར་པ་ཡང་ཤིན་ཏུ་ཆུང་ཞིང་དམན་པར་གྱུར་པ་གང་གིས་གཞན་དག་ལས་ནོར་རྫས་ཀྱི་རྣམ་པའམ། ཁ་ཟས་དག་བླངས་ཏེ། ཤིན་ཏུ་སྡུག་བསྔལ་ཡང་བུ་དང་ཆུང་མ་འབའ་ཞིག་ལ་མི་སྦྱོར་བར་སེམས་ཡོངས་སུ་བསྒོམས་པའི་ཡིད་ཀྱིས་ནོར་རྫས་སམ། ཁ་ཟས་དེ་དག་གཞན་སྡུག་བསྔལ་ཞིང་ཕ་རོལ་གཞན་དག་ཉོན་མོངས་པ་དང་ལོང་བ་དང་དབུལ་བ་དང་མགོན་མེད་པ་རྣམས་ལ་བགོ་བཤའ་བྱས་ནས་སྦྱིན་པར་བྱེད་པ་དང་སྲོག་ཆགས་གཞན་གྱི་ཆུང་མ་ལ་འཁྲིག་པའི་དགའ་བས་རབ་ཏུ་ཆགས་པ་དག །གཞི་དེས་མངོན་པར་བཟུང་སྟེ། སྲོག་ཆད་པའི་ཉོན་མོངས་པ་འཐོབ་ཅིང་གཤེད་མའི་ལག་ཏུ་བསྐུར་བ། ལྷོ་ཕྱོགས་ཀྱི་སྒོ་ནས་ཁྲིད་དེ་སྲོག་གཅོད་པར་འགྱུར་བ། ཉོན་མོངས་པའི་རྣམ་པ་དེ་ལྟ་བུའི་ནང་དུ་ཆུད་པ་ལས་ཐར་བར་བྱས་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཕྱོགས་གཅིག་ན་གནས་པའི་ལྷ་རྣམས་ཀྱི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱ་བ་བྱས་པ། དགེ་བའི་ལས་ཤིན་ཏུ་རྒྱ་ཆེ་བ་བྱས་ཤིང་ཡང་དག་པར་སྤྱད་པ་དེ་རང་གི་ལུས་ལས་ཀུན་ནས་འོད་འབྱུང་སྟེ། དཔེར་ན་ཉི་མའི་འོད་འབྱུང་བ་བཞིན་ནོ། །ཡང་འོད་དེ་དག་གི་ཁ་དོག་སྔོན་པོ་དང་། སེར་པོ་དང་། བཙོད་ཀ་དང་། ལྗང་གུ་དང་། དཀར་པོར་འབྱུང་སྟེ། ལྷ་དེའི་འོད་དེས་ལྷའི་འཇིག་རྟེན་གྱི་འོད་གསལ་བ་དེ་དག་ཐམས་ཅད་དེ་ནས་ཡང་བཅུ་འགྱུར་བས་ལྷག་པར་གསལ་བར་བྱེད་དོ། །དཔེར་ན་གཟའ་དང་སྐར་མའི་འོད་ཀྱིས་འཛམ་བུའི་གླིང་གསལ་བར་བྱེད་ལ། དེ་ནས་ཡང་ཟླ་བའི་འོད་ཀྱིས་གསལ་བར་བྱེད་པ་དེ་{{page:{number:744,folio:136b,volume:69}}}བཞིན་དུ། ལྷ་དེའི་རང་གི་ལུས་ཀྱི་འོད་ཀྱིས་ལྷའི་གནས་དེ་དག་ཐམས་ཅད་བརྒྱན་པ་བཞིན་རྣམ་པར་གསལ་བར་བྱེད་དོ། །འོད་དེས་གཟུགས་ཕུན་སུམ་ཚོགས་པ་དེ་དག་ཐམས་ཅད་དང་ལྡན་པའི་ལྷ་དེ་ལ། ལྷ་དེ་དག་གིས་མངོན་པར་བརྟགས་ཏེ། རྣམ་པ་དེ་ལྟ་བུའི་ཁྱད་པར་གང་གི་དྲུང་ན་ལྷ་གཞན་དེ་དག་སྲིན་བུ་མེ་ཁྱེར་བཞིན་གསལ་བ་མེད་དོ། །ལྷའི་རིས་དེར་ལྷ་དེ་སྐྱེས་མ་ཐག་ཏུ་ལྷ་མོ་དེ་དག་ཐམས་ཅད་ལྷ་དེ་ག་ལ་བ་དེར་རྒྱུག་ཅིང་སྐྱེས་མ་ཐག་ཏུ་རྒྱན་ཐམས་ཅད་འབྱུང་བར་འགྱུར་ཏེ། འདི་ལྟ་སྟེ་གང་གི་གཙུག་གི་ནོར་བུ་མཐོན་ཀ་ཆེན་པོའི་འོད་ཀྱིས་དཔག་ཚད་དག་ཏུ་འོད་སྣང་བར་བྱེད་པ་བཞིན་དུ། འོད་གང་གིས་གཞན་མཐོ་རིས་ན་གནས་པའི་འོད་དེ་དག་ཐམས་ཅད་དང་ཕྱི་རོལ་གྱི་ནོར་བུ་དེ་དག་ཐམས་ཅད་དེ་ལྟར་ཟིལ་གྱིས་གནོན་པར་བྱེད་དོ། །ཇི་ལྟར་ཉི་མ་ཤར་བས་སྲིན་བུ་མེ་ཁྱེར་རྣམས་ཀྱི་འོད་ཟིལ་གྱིས་གནོན་པར་བྱེད་པ་དེ་བཞིན་དུ་ལྷ་དེ་དག་ཟིལ་གྱིས་གནོན་པར་བྱེད་དོ། །དེ་ནས་སྐྱེས་མ་ཐག་ཏུ་རིན་པོ་ཆེ་སྣ་བདུན་གྱི་ཅོད་པན་དཔག་ཚད་བརྒྱར་འོད་འཕྲོ་བ་འབྱུང་བར་འགྱུར་ཏེ། འོད་ཀུན་གྱིས་བརྒྱན་ཅིང་འོད་ཟེར་འབྱུང་ལ་གང་གིས་འོད་སྔོན་པོ་དང་། སེར་པོ་དང་། བཙོད་ཀ་དང་། ལྗང་གུ་དང་། དཀར་པོ་དག་འབྱུང་བར་འགྱུར་རོ། །དེའི་འོག་ཏུ་རིན་པོ་ཆེ་སྣ་བདུན་གྱི་མགུལ་རྒྱན་དཔག་ཚད་བརྒྱར་འོད་འཕྲོ་བ་འབྱུང་བར་འགྱུར་རོ། །དེ་ལྟར་དེའི་འོག་ཏུ་རིན་པོ་ཆེ་སྣ་བདུན་གྱི་རྒྱན་ཕྲེང་འབྱུང་བར་འགྱུར་རོ། །དེའི་འོག་ཏུ་ཕྲེང་བ་འཕྱང་བ་རྡོ་རྗེས་བརྒྱན་པ་འབྱུང་བར་འགྱུར་རོ། །དེའི་འོག་ཏུ་དེའི་རྐེད་པའི་ཕྲེང་རྒྱན་ཇི་ལྟར་འཇའི་ཁ་དོག་ལྟ་བུར་སྐྱེ་ཞིང་འབྱུང་བར་འགྱུར་རོ། །དེའི་འོག་ཏུ་དེའི་ལྷམ་རིན་པོ་ཆེ་སྣ་བདུན་གྱིས་སྤྲས་པ། འོད་སྣ་ཚོགས་དང་ལྡན་པ་འབྱུང་བར་འགྱུར་ཏེ། ཤུགས་གང་གིས་རིམ་པ་འདི་ལྟར་འགྲོ་བ་ནི། གང་གི་ཚེ་ལྷ་དེ་འདི་སྙམ་དུ་འདི་ལྟར་བདག་ཆེ་གེ་མོ་ཞིག་ཏུ་ནམ་མཁའ་ལས་འགྲོའོ་སྙམ་དུ་བསམས་ན་སེམས་བསྐྱེད་མ་ཐག་ཏུ་ལྷ་ཡུལ་དུ་འབྱུང་བའི་ལྷམ་དེས་ལྷ་དེ་བཏེག་སྟེ་ནམ་མཁའ་ལ་ཁྱེར་ནས་གནས་དེར་འགྲོ་སྟེ། ལུས་ངལ་བ་མེད་ཅིང་གནོད་པ་ཐམས་ཅད་དང་བྲལ་བར་འགྱུར་རོ། །གང་དེའི་འོག་ཏུ་དེའི་གོས་ཐགས་སུ་བཏགས་པ་མ་ཡིན་པ་རིན་{{page:{number:745,folio:137a,volume:69}}}པོ་ཆེ་སྣ་ཚོགས་ལས་བྱས་པ་འོད་གསལ་བ་འབྱུང་བར་འགྱུར་ཏེ། གང་གི་འོད་ཀྱིས་ལྷའི་རིས་ཉམས་དགའ་བ་དེ། དེ་ནས་ཡང་ཤིན་ཏུ་ཉམས་དགའ་བར་འགྱུར་རོ། །ལྷ་དེ་སྐྱེས་མ་ཐག་ཏུ་འདི་སྙམ་དུ་སེམས་ཏེ། ལས་བྱས་པ་གང་གིས་བདག་འདིར་སྐྱེས་ཤིག་གུ་སྙམ་ནས། དེས་བརྟགས་ན་ལས་ལེགས་པར་བྱས་པ་དང་ཉེས་པར་བྱས་པའི་གཞི་འཛམ་བུ་གླིང་དེ་ནས་བདག་ཤི་སྟེ། དེར་གང་བྱ་བ་ལེགས་པར་བྱ་བའམ། ཉེས་པར་བྱས་པ་དེ་འདིར་ཉེ་བར་སྤྱོད་པར་འགྱུར་ཏེ། དེར་བདག་གིས་ལེགས་པར་བྱས་པའི་ལས་ཀྱི་རྒྱུ་དེས་བདག་འདིར་སྐྱེས་ཏེ། རྒྱུ་མེད་པས་ནི་མ་ཡིན་ནོ་སྙམ་མོ། །དེ་དེ་ལྟར་བསམས་པ་དང་ཐང་ཅིག་ཏུ་ལྷ་མོ་གཟུགས་དང་ལང་ཚོ་ཕུན་སུམ་ཚོགས་པ་ཇི་སྙེད་པ་ཐམས་ཅད་ཉེ་བར་འོང་བར་བྱེད་དེ། དེ་དག་གི་རྒྱན་གྱི་སྒྲ་ཇི་ལྟར་མི་ཡུལ་ན་སིལ་སྙན་ཡན་ལག་ལྔ་དང་ཤིན་ཏུ་ལྡན་པ་དེ་དག་གི་སྒྲ་འབྱུང་བ་དེ་ལྟར་དེ་རྣམས་ཀྱི་སྒྲ་འབྱུང་བར་བྱེད་དོ། །དེ་དག་གི་དྲི་ཡང་དཔག་ཚད་གཉིས་སུ་གང་བར་འགྱུར་ཏེ། དྲི་གང་གིས་མེ་ཏོག་ཐམས་ཅད་ཀྱི་དྲི་ཟིལ་གྱིས་གནོན་པར་འགྱུར། དེ་དག་གི་གཟུགས་དང་ལང་ཚོ་སྔོན་མ་བྱུང་བ་འབྱུང་བར་འགྱུར་ཞིང་ཚིམ་པ་དང་དགའ་བ་འབྱུང་བར་འགྱུར་ལ། སྔོན་གྱི་གོས་ཀྱི་ཡོན་ཏན་རྣམས་ཀྱང་འབྱུང་བར་འགྱུར་རོ། །ལྷ་དེའི་ལེགས་པར་བྱས་པའི་ལས་དེས་འདི་ལྟ་སྟེ། ཉི་མ་ཤར་བའི་ཉི་མའི་འོད་ཀྱིས་མེ་ཏོག་ཐམས་ཅད་རབ་ཏུ་རྒྱས་པར་འགྱུར་བ་དེ་ལྟར་ལྷ་དེའི་འོད་བྱུང་བས་ལྷ་མོ་དེ་དག་ཐམས་ཅད་ཀྱི་གཟུགས་རབ་ཏུ་རྒྱས་པར་འགྱུར་ཏེ། དེ་དག་དང་དེ་ཕྲད་ནས་འཛུམ་ཞིང་དགའ་བ་དག་གིས་རྩེད་མོ་བྱེད་དོ། །དེ་དག་གིས་དེ་པང་དུ་བླངས་ཏེ་ཚལ་དང་ཉེ་བའི་ཚལ་ག་ལ་བ་དེ་ཉིད་དུ་འགྲོས་སྡུག་གུས་ཁྱེར་ཞིང་ལྷ་དེའི་མདུན་དུ་སིལ་སྙན་སྣ་ཚོགས་དང་དགོད་པའི་སྒྲས་དགའ་བར་བྱེད་པ་དེ་དག་ལྷ་ལ་ལྟ་ཞིང་ཚལ་དང་ཉེ་བའི་ཚལ་དེ་དག་ག་ལ་བ་དེར་འདོང་བར་བྱེད་དོ། །ལྷ་དེའི་གནས་སུ་ཚལ་འདི་དག་འབྱུང་བར་འགྱུར་ཏེ། འདི་ལྟ་སྟེ། པད་མ་རྨད་བྱུང་གི་ཚལ་ཡོད་དེ། ཚལ་དེ་ན་གང་གི་ཚེ། ལྷ་དེ་འཇུག་པ་དེའི་ཚེ། གོམ་པ་འདོར་བའི་ས་དག་ལ་པད་མ་སྡོང་བུ་ནི་བཻ་ཌཱུརྱ། མྱུ་གུ་ནི་རྡོ་རྗེ། སྙིང་པོ་ནི་{{page:{number:746,folio:137b,volume:69}}}གསེར། ལོ་མ་འཇམ་ཞིང་འདབ་མ་འཇམ་པ་དང་བུང་བའི་ཚོགས་ཀྱིས་མཛེས་པར་བྱེད་པ་དག་འབྱུང་བར་འགྱུར་ལ། དེ་དག་ལ་ལྷ་དེའི་རྐང་པ་གཉིས་འཇོག་པར་བྱེད་དོ། །དེ་ནས་རྐང་པ་བཏེག་པ་དང་པད་མ་གཞན་དག་འབྱུང་བར་འགྱུར་ཞིང་སྔ་མ་ཞུམ་པར་འགྱུར་རོ། །དེ་པད་མའི་ཚལ་དེ་ནས་སྦྲང་རྩིའི་ཆུའི་ཚལ་ཞེས་བྱ་བ་སྦྲང་རྩིའི་ཆུའི་ཚལ་ག་ལ་བ་དེར་འདོང་བར་བྱེད་དེ། ཚལ་དེ་ན་ལྷའི་ཤིང་ལྗོན་པ་གསེར་ལས་བྱས་པ་དེ་དག་ཐམས་ཅད་ལས་ལྷའི་རྒུན་ཆང་འཛག་སྟེ། ལྷའི་རོ་དང་དྲི་དང་ལྡན་པའི་རྒུན་ཆང་དེ་དག་ལ་ལྷའི་མཆོག་དེ་འཐུང་བར་བྱེད་དེ། མྱོས་པའི་སྐྱོན་དང་བྲལ་བའི་སྦྲང་རྩི་དེ་དག་ལ་ལྷ་དེ་རྣམས་འཐུང་བར་བྱེད་དོ། །དྲི་དང་རོ་སྔོན་མ་བྱུང་བ་དེ་དག་ལ་འཐུངས་ནས་ཀྱང་ཚལ་གསུམ་མཛེས་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེར་གསུམ་མཛེས་དཔེ་མེད་པ་འབྱུང་སྟེ། འདི་ལྟ་སྟེ། བྱ་དང་བུང་བའི་ཚོགས་སྒྲ་འབྱིན་པ་དང་། གཞན་དང་མི་འདྲ་བའི་སྒྲ་དང་ལྷ་མོ་རོལ་མོ་བྱེད་པ་འབྱུང་ངོ་། །ལྷའི་མཆོག་དེ་ཚལ་གསུམ་མཛེས་དེ་ན་སྐྱེད་མོས་ཚལ་ནས་སྐྱེད་མོས་ཚལ་དང་ཉེ་བའི་ཚལ་ནས་ཉེ་བའི་ཚལ་དང་། པད་མའི་རྫིང་ནས་པད་མའི་རྫིང་དང་། ལྟེང་ཀ་ནས་ལྟེང་ཀར་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །བྱ་སྒྲ་སྣ་ཚོགས་འབྱིན་པ་ལ་ཉན་ཅིང་དབང་པོ་ལྔ་ཡུལ་ལྔ་ལ་ཚིམ་པ་མེད་པའི་ཡིད་སྲེད་པའི་མེས་སྲེག་པ་ན། ཇི་སྲིད་དུ་དེའི་ལེགས་པར་བྱས་པའི་ལས་མ་ཟད་པ་དེ་སྲིད་དུ་དགའ་བར་བྱེད་དོ། །དེ་ལས་དེ་ཟད་ནས་དེ་ནས་ཡང་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཀྱི་ཐག་པས་བཅིངས་པ་རང་གིས་བྱས་པའི་ལས་རྣམས་ཀྱིས་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མིའི་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་གཟུགས་དང་རིགས་དང་ཡོན་ཏན་ཕུན་སུམ་ཚོགས་ཤིང་ཀུན་ནས་མཆོག་ཏུ་བདེ་བ་དང་ལྡན་པ་དང་རང་དང་འབྲེལ་བ་ལས་འཚོ་ཞིང་གཞན་ལ་རག་མ་ལུས་པ་དང་རང་འདོད་པ་བཞིན་སྤྱོད་ཅིང་ནད་མེད་པ་དང་གནོད་པ་མེད་པ་དང་ཚེར་མ་མེད་པ་དང་ཤིན་ཏུ་འབྱོར་པ་དང་དེ་{{page:{number:747,folio:138a,volume:69}}}བཞིན་དུ་གསུམ་ལྡན་གྱི་དུས་སུའམ་དེ་བཞིན་དུ་གཙོ་བོའི་ནང་དུའམ། དེ་བཞིན་དུ་རྒྱལ་སྲིད་ཕྱེད་ལ་དབང་བའམ། རྒྱལ་ཚབ་བམ། ཚོང་པ་འབྱོར་པའི་མཆོག་ནོར་དང་འབྲུ་དང་གསེར་དངུལ་ཐམས་ཅད་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཤིང་གསེབ་ན་གནས་པ་ཞེས་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་གིས་རྐུན་པོ་ཆད་པས་བཅད་པར་འོས་པ་བཟུང་བ། གང་འཇིག་རྟེན་ཕ་རོལ་ལ་འཇིགས་པའི་བསམ་པས། དེ་ལ་ཆད་པས་མི་གཅོད་ཅིང་གནོད་པར་མི་བྱེད་པ་དང་ཕ་རོལ་གཞན་གྱིས་རྐུན་པོ་བཟུང་བ་དེ་ཡང་སེམས་ཅན་ལ་ཕན་པར་འདོད་པ། བྱམས་པར་གཞོལ་བའི་སེམས་དང་ལྡན་པའི་བསམ་པས་ཐར་བར་བྱེད་པ་དང་། མ་ལ་ཡང་མལ་ཆ་དང་ན་བའི་རྐྱེན་གྱི་གསོ་སྨན་དང་། ཡོ་བྱད་སྦྱིན་པར་བྱེད་ཅིང་གོང་མའི་རྫས་བསྒྲུབས་པ་དེ་དག་རྐུ་བའི་སེམས་ཀྱིས་མི་རྐུ་བ་དང་། ཚིག་འཇམ་ཞིང་ཚིག་ཉུང་ལ་ཕན་པར་སྨྲ་བ་དང་། ཉིན་གཅིག་བཞིན་སངས་རྒྱས་ལ་གུས་པར་ཕྱག་འཚལ་ཞིང་། སངས་རྒྱས་ལ་སྤོས་སམ་མེ་ཏོག་གམ་བདུག་པ་དག་ཕུལ་ཏེ་ཕྱག་འཚལ་ལ། དེའི་ཡོན་ཏན་ཡང་རྗེས་སུ་དྲན་པ་དང་། བླ་མ་ལ་ལུས་ཀྱིས་ཀྱང་གུས་པར་བྱེད་ཅིང་མྱུར་དུ་ལྡང་བ་དང་། གུས་པར་ཕྱག་འཚལ་བ་དང་། རྟག་ཏུ་སྙན་པར་སྨྲ་བ་དང་། སྡིག་པའི་གྲོགས་པོ་མཐོང་ན་ཤིན་ཏུ་འདྲེ་བར་མི་བྱེད་ལ། དེ་དག་དང་ལྷན་ཅིག་དགའ་བ་དང་འགྲོ་བ་དང་ཕྲད་པ་དང་མངོན་པར་སྨྲ་བར་མི་བྱེད། མི་ཉོན་མོངས་པའི་སེམས་དང་ལྡན་པ། འཕགས་པ་མ་ཡིན་པ། འཇིག་རྟེན་པས་སྤངས་པ་རྣམས་དང་ལྷན་ཅིག་དགའ་བར་མི་བྱེད་ལ། ཐད་ཀར་ལྟ་ཞིང་འདུག་པར་མི་བྱེད་པ་དང་། རྒན་པོ་ལ་ལེགས་པར་ལྟ་སྟེ་རྒན་པོ་ཤེས་པ་དང་ལྡན་པ། སེམས་ཅན་ལ་བྱམས་ཤིང་ཕ་རོལ་གདུང་བར་མི་བྱེད་པ། འཇིག་རྟེན་ཀུན་གྱིས་བཀུར་བ། སྙན་པར་སྨྲ་བ། འཇམ་{{page:{number:748,folio:138b,volume:69}}}པོར་སྨྲ་བ་དག་ལ་བསྙེན་བཀུར་བྱེད་ཅིང་། ཡང་དག་པར་རྣམ་པར་འབྱེད་པའི་ཚུལ་ཁྲིམས་ཀྱང་ཡོད་པ་དང་། བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་རྣམས་ལ་རྒྱུ་མེད་པར་འཚེ་བར་མི་བྱེད་པ་དང་། བཟའ་བ་མང་དུ་མི་ཟ་བ་དང་། འདོད་དགུར་འགྲོ་བའི་ཚུལ་དུ་མི་བྱེད་པ་དང་། གནོད་པའི་ཚུལ་མེད་པ་དང་། གློ་བུར་དུ་མི་འཁྲུག་པ་དང་། ཤན་པ་དང་། ཉོ་ཚོང་དང་། ཁྱི་ཡིས་འཚོ་བ་དང་། རྙིས་འཚོ་བ་དྲི་མ་དང་བཅས་པ་ལ་སོགས་པ་དང་། ཉོ་ཚོང་ལ་སོགས་པ་ཆོས་མ་ཡིན་པ་དང་ཡང་དག་པར་འབྲེལ་བར་མི་བྱེད་པ་དང་། ཆང་འཚོང་གི་ཁྱིམ་དུ་དགའ་བ་མེད་པ་དང་། བུད་མེད་ལ་རག་ལས་ཤིང་སྡིག་པ་བྱེད་པ་དང་། སྤྱོད་པ་ཉམས་པ་དང་། རྟབ་རྟབ་པོར་མི་འགྲོ་བ་དང་། སྨྲ་བ་ན་གཞན་གྱི་གསང་མི་ཤོར་བ་དང་། གྲོགས་པོ་རྣམས་ལ་གླགས་ལྟ་ཞིང་གསང་སྟེ་དགྲ་མི་བྱེད་པ་དང་། གནད་བཙལ་ཏེ་རྒྱལ་པོ་ལ་མི་སྨྲ་བ་དང་། གཞན་གྱི་ཞིང་རྣམས་ལ་སྐྱེ་བའི་ལྡུམ་ར་མཐོང་ན་བདག་ཉིད་ཀྱིར་མི་བྱེད་པ་དང་། ཡུལ་མིའི་དཔྱ་ན་ར་མ་དྲུག་ཆ་གཅིག་འབུལ་བ་ལས་ལྷག་པར་མི་འབེབས་པ་དང་། གཞན་གྱི་ཞིང་དང་། ཆུ་དང་། སྐལ་བ་བྱིན་པ་མི་འཕྲོག་པ་དང་། མཚན་མོའམ་ཉིན་མོ་གཞན་གྱི་འབྲས་བུ་མི་འཕྲོག་པ་དང་། རྐུ་སེམས་ཐམས་ཅད་དང་བྲལ་བའམ། རེ་རེ་དང་བྲལ་བའམ། ཉུང་ངུར་བྲལ་བ་ཡིན་ཏེ། ཇི་ལྟར་ན་ཉུང་ངུར་བྲལ་བ་ཡིན་ཞེ་ན། ལས་ཀྱི་ཉེར་བསྡོགས་མི་བྱེད་པ་དང་། ལས་བར་མ་དང་བྲལ་བ་ཡིན་ཏེ། གང་བྱས་པ་འཆགས་པར་བྱེད་ཅིང་སྐྱོན་དུ་རྩི་ལ་མི་བྱེད་པ་དང་ཆེན་པོ་དང་བྲལ་བ་ཡིན་ཏེ། ལས་ཀྱི་ཉེར་བསྡོགས་མི་བྱེད་པ་དང་དེ་བཞིན་བྱེད་དུ་མི་འཇུག་ཅིང་། གཞན་གྱིས་བྱས་ནས་ཀྱང་འཆགས་སུ་འཇུག་པ་དང་། སོ་སོར་རྗེས་སུ་ཡི་རང་བར་མི་བྱེད་པ་དང་མི་ངན་པ་དེ་རྣམ་པར་སྤོང་བར་བྱེད་ལ། ཆུང་ངུ་དང་འབྲིང་དང་ཆེན་པོ་བྱེད་པ་དེ་ཆུང་ངུ་དང་འབྲིང་དང་ཆེན་པོའི་འབྲས་བུ་ལ་སྤྱོད་པ་ཡིན་ཏེ། དེ་ལྟར་ལེགས་པར་བྱས་པའི་ལས་ཀྱི་མཐའ་སྤྱོད་པ། ཉེས་པར་བྱེད་པ་རྣམ་པར་སྤངས་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཤིང་གསེབ་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་དེར་སྐྱེས་ནས་ཀྱང་ལྷའི་ལུས་ཤ་དང་རུས་པ་དང་རྣག་ཁྲག་{{page:{number:749,folio:139a,volume:69}}}དང་བྲལ་བ་ཡིན་ཏེ། གང་བདེ་བ་མྱོང་བར་འགྱུར་བ་དེའི་དཔེ་བྱ་བར་ཡང་སླ་བ་མ་ཡིན་མོད་ཀྱི། ཅུང་ཟད་ཅིག་དཔེར་བྱ་ན་འདི་ལྟ་སྟེ། སེམས་ཅན་གང་སེམས་ཅན་དམྱལ་བ་ཡང་སོས་སུ་སྐྱེ་བ་དང་གང་གསེར་གྱི་འཁོར་ལོས་སྒྱུར་བའི་རྒྱལ་པོའི་ཁྱད་པར་གང་ཡིན་པ་དང་ལྷའི་བདེ་བ་མྱོང་བའི་མི་འཁོར་ལོས་སྒྱུར་བའི་རྒྱལ་པོ་གླིང་བཞི་པའི་རིན་པོ་ཆེ་སྣ་བདུན་དང་ལྡན་པའི་ཁྱད་པར་གང་ཡིན་པའི་ཁྱད་པར་དེ་ནི་ཤིང་གསེབ་ན་གནས་པའི་ལྷ་དེའི་དཔེར་ཅུང་ཟད་བྱ་བ་ཡིན་ནོ། །ཤིང་གསེབ་ན་གནས་པའི་ལྷ་དེ་རི་རབ་ཀྱི་སྟེང་དཔག་ཚད་སུམ་སྟོང་ཡོད་པར་དཔལ་དང་ལྡན་པ་རིན་པོ་ཆེ་སྣ་བདུན་གྱི་ལྷའི་ཤིང་ལྗོན་པ་དང་ཆུ་བོས་མཛེས་པར་བྱས་པ་ལྟ་བུར། ཕྱོགས་དེ་ན་ཚལ་ཀུན་སྤྱོད་ཅེས་བྱ་བ་གསེར་གྱི་ཤིང་ལྗོན་པ་ཡོད་པ་དེར་འདི་ལྟར་ལྷ་རྣམས་ཀྱི་སེམས་ལ་གང་དུ་བདག་ཅག་འགྲོ་བར་བྱ་བ་དེར་ཤིང་ལྗོན་པ་དག་བདག་ཅག་གི་ཕྱི་བཞིན་དུ་དེ་ལྟར་འོང་བར་ཤོག་ཤིག་སྙམ་མོ། །དེ་སེམས་བསྐྱེད་མ་ཐག་ཉིད་དུ་ཤིང་གསེབ་ན་གནས་པའི་ལྷ་རྣམས་གར་འགྲོ་བ་དེ་དག་གི་ཕྱི་བཞིན་དུ་དེ་ལྟར་འོང་སྟེ། དཔེར་ན། འཁོར་ལོས་སྒྱུར་བའི་རྒྱལ་པོ་སེམས་བསྐྱེད་མ་ཐག་ཉིད་དུ་འཁོར་ལོ་ནམ་མཁའ་ལ་འགྲོ་བ་དེ་ལྟར་ལྷ་རྣམས་ཀྱི་སེམས་བསྐྱེད་མ་ཐག་ཉིད་དུ་ཤིང་ལྗོན་པ་དག་ནམ་མཁའ་ལས་འོང་ངོ་། །ལྷ་རྣམས་གར་འདོད་པ་དེར་ཡང་སའི་སྟེང་དུ་འབབ་པར་འགྱུར་ཏེ། དཔེར་ན་བྱ་དག་སའི་ཕྱོགས་གང་དང་གང་དུ་འགྲོ་ཞིང་གནས་པ་དེ་དང་དེ་ཉིད་དུ་གནས་པར་འགྱུར་བ་དེ་བཞིན་དུ་ཤིང་ལྗོན་པ་དེ་དག་ཐམས་ཅད་དེ་ལྟར་འགྱུར་ཏེ། འདི་ནི་ཤིང་གསེབ་ན་གནས་པའི་ལྷ་རྣམས་ཀྱི་རང་གིས་བྱས་པའི་ལས་ཀྱི་མཐུ་གཅིག་ཡིན་ནོ། །དེ་ནས་ཡང་མཐུ་འབྱུང་སྟེ། དེ་ལྟར་ལེགས་པར་བྱས་པའི་ལས་དེ་དག་གི་མཐུ་ནི་ལྷ་རྣམས་གང་དུ་འདོང་བ་དེར་བྱ་དག་སིལ་སྙན་ཡན་ལག་ལྔ་དང་ལྡན་པ་ལྟ་བུའི་སྒྲ་འབྱིན་བཞིན་དུ་ཕྱི་བཞིན་འབྲང་ཞིང་འདོང་ངོ་། །དེ་ནས་གཞན་ཡང་ལེགས་པར་བྱས་པའི་ལས་རྣམས་ཀྱི་མཐུ་ནི་ལྷ་རྣམས་ནམ་མཁའ་ལ་འདོད་པ་དང་བཅས་པར་འགྲོ་བའི་ལྷ་དག་པད་མའི་རྫིང་ན་བུང་བ་མྱོས་པའི་སྒྲ་འབྱིན་པ་དང་གསེར་གྱི་བྱ་ངང་པས་མཛེས་པར་བྱས་ཤིང་། བྱ་ཀཱ་{{page:{number:750,folio:139b,volume:69}}}རཎྜ་བ་དང་ངུར་པ་རྣམས་ཀྱིས་མཛེས་པར་བྱས་པ་ག་ལ་བ་དེར་འདོང་བར་བྱེད་དོ། །དེ་ནས་གཞན་ཡང་ཤིང་གསེབ་ན་གནས་པའི་ལྷ་རྣམས་ཀྱིས་ལེགས་པར་བྱས་པའི་མཐུ་ནི་ལྷ། ལྷའི་ཕྲེང་བ་དང་གོས་གྱོན་པ་དག་ནམ་མཁའ་གང་ལ་འགྲོ་བའི་ནམ་མཁའ་དེར། ལྷའི་པད་མ་སྡོང་བུ་བཻ་ཌཱུརྱ་ལས་བྱས་པའི་གནས་དག་འབྱུང་བར་འགྱུར་ཏེ། འདབ་མ་སྟོང་ཡོད་པའི་འདབ་མ་དེ་རེ་རེ་ལ་ལྷ་མོ་འཁོད་ནས། ལྷ་ག་ལ་བ་དེར་འདོང་བར་བྱེད་དོ། །དེ་ནས་ཡང་ཤིང་གསེབ་ན་གནས་པའི་ལེགས་པར་བྱས་པ་རྣམས་ཀྱི་ལས་ཀྱི་མཐུ་ནི་ལྷ་དག་ལྷའི་པད་མ་ལ་འདུག་ནས་གང་དུ་འགྲོ་བ་དེར་ནམ་མཁའ་དེ་ལས་ལྷའི་བཏུང་བས་གང་བའི་ལྷའི་སྣོད་དག་ལག་ཏུ་འོང་སྟེ། བཏུང་བ་དེ་དག་ལྷ་དང་ལྷ་མོ་དེ་དག་དང་ལྷན་ཅིག་འཐུང་ཞིང་དགའ་བར་བྱེད། གླུ་དབྱངས་ལེན། ཡོངས་སུ་སྤྱོད་པར་བྱེད་ལ། ཕྱོགས་གཞན་གང་དུ་འདོང་བར་ཡང་འགྲོའོ། །དེ་ནས་གཞན་ཡང་ཤིང་གསེབ་ན་གནས་པ་རྣམས་ཀྱི་ལས་ཀྱི་མཐུ་ནི་ལྷ་རྣམས་གང་དང་གང་འདོད་པ་དེ་དང་དེ་ཐམས་ཅད་འབྱོར་བར་འགྱུར་ཞིང་། ལྷའི་འཇིག་རྟེན་གྱི་གནས་ནས་གནས་གཞན་དུ་རྣམ་པ་གང་གཞན་གྱིས་འགྲོ་འདོད་པའི་རི་དང་རིའི་རྩེ་མོ་དེ་དག་ཏུ་ཡང་ལྷའི་མེ་ཏོག་དང་། འབྲས་བུ་དང་། ཆུ་བོ་ཕུན་སུམ་ཚོགས་པ་དང་ཚལ་དང་ཉེ་བའི་ཚལ་ཕུན་སུམ་ཚོགས་པ་དག་ནམ་མཁའ་ལས་འབྱུང་བར་འགྱུར་རོ། །ལྷ་གནས་པ་དེ་རྣམས་ལྷ་མོ་དག་གིས་ཡོངས་སུ་བསྐོར་ལ་ལྷན་ཅིག་ཏུ་ལྷའི་སིལ་སྙན་ཡན་ལག་ལྔ་དང་ལྡན་པའི་གླུ་དབྱངས་ཉེ་བ་ན་ལེན་ཅིང་། དེ་དག་ཉིད་དང་ཡུལ་ནས་ཡུལ་དུ་ནམ་མཁའ་ལ་འགྲོ་བ་ན། དེ་ནས་ཆོས་བཟང་ན་གནས་པ་དང་བལྟ་ན་སྡུག་པ་ན་གནས་པ་ཡིད་དགའ་བས་གནས་མཐོན་པོ་མཐོང་སྟེ། ཇི་ལྟར་འཛམ་བུའི་གླིང་ན་མི་རྒྱུ་བ་དག་ལྷ་གཞལ་མེད་ཁང་གསལ་བ་ན་གནས་པས་མཐོང་བ་བཞིན་ནོ། །དེ་ལྟར་ཆོས་བཟང་ན་གནས་པའི་ལྷ་དེ་དག་དང་བལྟ་ན་སྡུག་ན་གནས་པའི་ལྷ་དེ་དག་ཕན་ཚུན་དུ་ཀྱེ་འདི་ལྟར་ཤིང་གསེབ་ན་གནས་པའི་ལྷ་དེ་དག་བདེ་བ་མཆོག་དང་ལྡན་ཏེ། བདག་ཅག་པས་ཁྱད་ཆེས་བདེ་ལ། ལྷའི་སིལ་སྙན་ཡན་ལག་ལྔ་དང་ལྡན་པ་དག་ཉེ་བར་ལེན་ཅིང་གར་དགའ་དགུར་རྒྱུ་བ། གར་འདོད་པར་འགྲོ་བ། {{page:{number:751,folio:140a,volume:69}}}ཅི་བདེར་གནས། ཐོགས་པ་མེད་པར་འགྲོ་བ། ཡུལ་ནས་ཡུལ་དུ་འགྲོའོ་ཞེས་བརྗོད་དོ། །དེ་ནས་ལྷའི་རྒྱལ་པོ་བརྒྱ་བྱིན་ཡང་པད་མ་འདབ་མ་སྟོང་ལ་སྡོང་བུ་ལྷའི་གསེར་དང་བཻ་ཌཱུརྱ་ལས་བྱས་པའི་སྟེང་དུ་འདུག་ནས། ལྷ་མོ་བཟང་མོ་དག་དང་ལྷན་ཅིག་ནམ་མཁའ་ལས་འགྲོའོ། །ལེགས་པར་བྱས་པའི་ལས་ཀྱིས་སྤྲུལ་པའི་པད་མ་དེ་ཡང་ཉམས་དགའ་བ་འདི་ལྟ་བུ་ཡིན་ཏེ། འདབ་མ་ཐམས་ཅད་ལ་ལྷ་མོ་ལྷའི་ཕྲེང་བ་དང་གོས་གྱོན་པ་གསེར་གྱི་རྒྱན་གྱིས་བརྒྱན་པ་ཐམས་ཅད་ཡིད་རབ་ཏུ་དགའ་བ། ཐམས་ཅད་སིལ་སྙན་ཡན་ལག་ལྔ་དང་ལྡན་པའི་དགའ་བས་མྱོས་པ་ཐམས་ཅད་བརྒྱ་བྱིན་ལ་ཕྱོགས་པ། སོ་སོ་གཟུགས་དང་ལང་ཚོ་དར་ལ་བབ་པའི་དྲེགས་པས་མྱོས་པ་ལྔ་འཁོད་དེ། དེ་དག་ཐམས་ཅད་ལྷའི་རྒྱལ་པོ་བརྒྱ་བྱིན་དང་ལྷན་ཅིག་ཏུ་ཤིང་གསེབ་ན་གནས་པའི་ལྷ་རྣམས་ག་ལ་བ་དེར་ནམ་མཁའ་ལས་འདོང་བར་བྱེད་དོ། །ཤིང་གསེབ་ན་གནས་པའི་ལྷ་དེ་དག་གིས་ཀྱང་བརྒྱ་བྱིན་དེ་མཐོང་ནས་ཕྱིར་ཞིང་ཡིད་རབ་ཏུ་དགའ་ལ། ཡང་ཇི་ལྟར་བཤད་པའི་གནས་དེ་དག་ལས་བབས་ནས། ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དོ། །དོང་ནས་བརྒྱ་བྱིན་དེ་ལ་སྤྱི་བོས་ཕྱག་འཚལ་ཏེ་ཚིག་གིས་ཀྱང་བསྟོད་དོ། །བརྒྱ་བྱིན་གྱི་སྔོན་དུ་འགྲོ་བ་དང་། ཤིང་གསེབ་ན་གནས་པའི་ལྷ་སྙིང་དགའ་བ་རྣམས་ཀྱིས་བརྒྱ་བྱིན་དེ་ཡོངས་སུ་བསྐོར་ནས། བརྒྱ་བྱིན་མངོན་པར་འདོད་པའི་གནས་སམ། སྐྱེད་མོས་ཚལ་ལམ། རི་བོའི་སྟེང་ངམ། ཚལ་ལམ། ཉེ་བའི་ཚལ་ལམ། པད་མའི་རྫིང་ངམ། གནས་གཞན་ག་ལ་བ་དེར་ནམ་མཁའ་ལས་འདོང་བར་བྱེད་དོ། །བརྒྱ་བྱིན་གྱི་སྔོན་དུ་འགྲོ་བ་དེ་རྣམས་དེར་ཡུན་རིང་དུ་རྩེས་ནས། དེ་ནས་ཡང་རང་གི་གནས་ག་ལ་བ་དེར་འདོང་བར་བྱེད་དེ། བརྒྱ་བྱིན་གྱི་སྔོན་དུ་འགྲོ་བ་རྣམས་ཇི་ལྟར་སོང་བ་དེ་ལྟར་སླར་འོང་བར་བྱེད་དོ། །དེ་ནས་བརྒྱ་བྱིན་ཡང་ལྷའི་འདུན་ས་ཆོས་བཟང་ག་ལ་བ་དེར་འགྲོ་བར་བྱེད་དོ། །གཟུགས་དང་། སྒྲ་དང་། དྲི་དང་། རོ་དང་། རེག་བྱ་སྡུག་གུས་མྱོས་པའི་ལྷ་དེ་དག་ཀྱང་ཇི་སྲིད་དུ་སྡུག་པ་འདོད་པ། ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་{{page:{number:752,folio:140b,volume:69}}}འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་བདེ་བ་མཆོག་དང་ལྡན་ཞིང་རྟག་ཏུ་ནད་མེད་པ་དང་། གནོད་པ་མེད་པ་དང་། ནོར་དང་ཤིན་ཏུ་ལྡན་ཞིང་མཆོག་ཏུ་བདེ་བ་དང་། དེ་བཞིན་དུ་སྡེ་གཞན་གྱིས་འཇིགས་པ་མེད་པའི་བར་གྱི་གླིང་དག་གི་རྒྱལ་པོར་འགྱུར་བའམ་རྒྱལ་ཚབ་ཏུ་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཤིང་རྟ་སྣ་ཚོགས་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། མཆོད་རྟེན་གྱི་གནས་རྣམས་སུ་སྔོན་ཡོ་བྱད་སྦྱར་བ་རྣམས་རྒྱལ་པོ་མི་རིགས་པའམ། བློན་པོ་མི་རིགས་པའམ། མི་རིགས་པར་ཆགས་པ་ལ་བརྐམ་པ། ལས་ལ་འཇིགས་པ་མེད་པ། གང་གིས་གཅོད་པར་བྱེད་པ་ལ་སྐྱེས་བུ་དམ་པ་ཡིད་དང་སེམས་བསྒོམས་པ་སངས་རྒྱས་ཀྱི་ཡོན་ཏན་མངོན་པར་དྲན་པའམ་ཚིག་ཤིན་ཏུ་སྙན་ཅིང་གསལ་བས་སངས་རྒྱས་ལ་བསྟོད་ནས་དེ་ཕྱིར་ཟློག་པར་བྱེད་དམ་འཚོབ་པར་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་ཤིང་རྟ་སྣ་ཚོགས་ན་གནས་པའི་སར་སྐྱེ་བར་འགྱུར་རོ། །དེར་སྐྱེས་ནས་ཀྱང་ཤིན་ཏུ་དགེ་བའི་ལས་བྱེད་པ་དེ་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད། གནས་པར་བྱེད་དོ། །ས་དེར་ལས་ཀྱི་འབྲས་བུ་གཞན་གྱིས་ཀྱང་སྐྱེ་བར་འགྱུར་བ་ནི། སྲོག་གཅོད་པ་དང་། མ་བྱིན་པར་ལེན་པ་སྤངས་པས་འགྱུར་ཏེ། འདི་ལྟ་སྟེ། ཁྱིས་འཚོ་བ་ལས་རི་དགས་ཐར་བར་བྱེད་ལ། བདག་ཉིད་ཀྱང་མི་བྱེད། བྱེད་དུ་ཡང་མི་འཇུག །གཞན་གྱིས་བྱས་པ་ལ་རྗེས་སུ་ཡི་རང་བར་ཡང་མི་བྱེད་པ་དང་། ཇི་ལྟར་མ་བྱིན་པར་ལེན་པ་མི་བྱེད་དེ། མ་{{page:{number:753,folio:141a,volume:69}}}བྱིན་པར་ལེན་པ་ཇི་ལྟར་སྤངས་པ་ཡིན་ཞེ་ན། བདག་ཉིད་ཡུལ་གྱི་བདག་པོའམ། རྒྱལ་པོའམ། བློན་པོར་གྱུར་པས་ཕ་རོལ་ལ་ཆད་པས་གཅོད་པར་མི་བྱེད་ཅིང་། གཞན་བྱེད་པ་ཡང་ཟློག་པར་བྱེད་ལ། ཆོས་སམ་ཁྲིམས་ལ་འཇོག་པར་བྱེད་པ་དེ་དག་ནི་ཤིང་རྟ་སྣ་ཚོགས་སུ་སྐྱེས་པར་འགྱུར་བའི་ལས་རྣམ་པ་གཉིས་པ་ཡིན་ནོ། །ཚལ་གྱི་རྒྱར་དཔག་ཚད་སུམ་སྟོང་ཡོད་པ་དེ་ན། ལྷ་དག་ཤིང་རྟ་སྣ་ཚོགས་རྣམས་ཀྱིས་དགའ་བར་བྱེད་དེ། དེས་ན་ཤིང་རྟ་སྣ་ཚོགས་ཞེས་བྱ་བའི་མིང་དུ་བཏགས་ལ། ཤིང་རྟ་སྣ་ཚོགས་དེར་གནས་པའི་ལྷ་རྣམས་རྩེ་བར་བྱེད་དོ། །ཤིང་རྟ་དང་ཤིང་རྟའི་ནང་ན་གསེར་དང་དངུལ་གྱི་པད་མ་འདབ་མ་བཻ་ཌཱུརྱ་ཤིན་ཏུ་བལྟ་ན་སྡུག་པ། དྲི་མཆོག་ཏུ་ཡིད་དུ་འཐད་པའི་རྫིང་འབྱུང་ལ། བུང་བ་བཻ་ཌཱུརྱའི་མདོག་ལྟ་བུའི་ཚོགས་ལྡིང་བ་རྣམས་ཀྱིས་ཉེ་བར་མཛེས་པར་བྱས་པ་ཡིན་ནོ། །ཚལ་དེར་བཀྲ་བ་འདི་དག་ཀུན་འབྱུང་བར་འགྱུར་ཏེ་དེ་བརྗོད་པ། པད་མའི་རྫིང་རྣམས་སུ་པད་མ་བཀྲ་བ་འབྱུང་བ་ནི་འདི་ལྟ་སྟེ། པད་མ་ལ་ལ་པད་མའི་ཕྱེད་མཐོན་ཀ་ལས་བྱས་པ། ཕྱེད་བཻ་ཌཱུརྱ་ལས་བྱས་པ་ཡིན་ཏེ་བཀྲ་བ་གཅིག་ཡིན་ནོ། །ཡང་བཀྲ་བ་གཞན་ནི་ཕྱེད་བཻ་ཌཱུརྱ་ལས་བྱས་ལ། ཕྱེད་གསེར་ལས་བྱས་པ་ཡིན་ཏེ་བཀྲ་བ་གཞན་ཡིན་ནོ། །ཡང་བཀྲ་བ་གཞན་ནི་པད་མ་འདབ་མ་བརྒྱ་པ་ཐམས་ཅད་ཀྱི་པད་མ་ལ་པད་མ་ཕྱེད་ཀྱི་པད་མའི་འདབ་མ་ནི་གསེར་ལས་བྱས་ལ་གཞན་ནི་པད་མ་རཱ་གའི་མདོག་ལྟ་བུ་ཡིན་ནོ། །ཡང་བཀྲ་བ་གཞན་འབྱུང་བ་ནི། པད་མ་བཻ་ཌཱུརྱའི་འདབ་མ་དག་ལ་བུང་བ་གསེར་གྱི་མདོག་ཅན་རྒྱུ་ལ། དངུལ་གྱི་འདབ་མ་དག་ལ་བུང་བ་པད་མ་རཱ་གའི་མདོག་ཅན་རྒྱུའོ། །ཡང་བཀྲ་བ་གཞན་འབྱུང་བ་ནི་བཻ་ཌཱུརྱའི་པད་མའི་སྡོང་བུ་ལ་ནི་གསེར་གྱིས་ཡོངས་སུ་དཀྲིས། གསེར་གྱི་པད་མའི་སྡོང་བུ་ལ་ནི་རིན་པོ་ཆེས་ཡོངས་སུ་དཀྲིས། དངུལ་གྱི་པད་མའི་སྡོང་བུ་ལ་ནི་སྤུག་གིས་ཡོངས་སུ་དཀྲིས། རིན་པོ་ཆེ་མ་རྒད་ཀྱི་ཁ་དོག་ལྟ་བུའི་སྡོང་བུ་ལ་ནི་འཛམ་བུ་ཆུ་བོའི་གསེར་གྱིས་ཡོངས་སུ་དཀྲིས་སོ། །བུང་བ་སྒྲ་འབྱིན་པ་ཁ་དོག་རྣམ་པ་སྣ་ཚོགས་སུ་འདུག་པ་རྣམས་ཀྱིས་པད་མའི་རྫིང་བུ་དེ་དག་ཁེབས་པ་ཡིན་ཏེ། འདི་ལྟ་སྟེ། འཛམ་བུའི་{{page:{number:754,folio:141b,volume:69}}}གླིང་ན་མེ་ཏོག་ཙུ་ལ་སའི་དོག་པ་ལ་བུང་བ་རྣམས་ཀྱིས་རྟག་ཏུ་ཁེབས་པ་ལྟར་ཤིང་རྟ་སྣ་ཚོགས་ཀྱི་ཡང་དེ་དང་འདྲའོ། །དེ་ནས་ལེགས་པར་བྱས་པའི་ལས་རྣམས་ཀྱིས་གནས་སྣ་ཚོགས་འབྱུང་བར་འགྱུར་ཏེ། འདི་ལྟ་སྟེ། འཛམ་བུའི་གླིང་ན་ལག་བཟོ་མཁས་པའམ། ལག་བཟོའི་སློབ་མ་མཁས་པ་ཞིག་གིས། རྩིག་ངོས་ལ་བཀྲ་བ་འདབ་མ་སྣ་ཚོགས་བཀོད་པ། ཚོན་རྩི་སྣ་ཚོགས་ཀྱིས་བྲིས་པ་ལྟར། ཚལ་གྱི་གནས་དེ་ན་ཡང་དེ་ལྟ་བུ་ཡིན་ནོ། །ཡང་ཤིང་རྟ་སྣ་ཚོགས་ཀྱི་ཚལ་གྱི་བཀྲ་བ་གཞན་ནི་བྱ་སྣ་ཚོགས་ཀྱི་སྒྲོ་དང་། རྐང་པ་དང་། མགོ་དང་། ལྟོ་དང་། མིག་བཀྲ་བ་དག་འབྱུང་སྟེ། འདི་ལྟ་སྟེ། བྱ་གང་གི་ལྟོ་གསེར་དུ་འདུག་པ་དེའི་སྒྲོ་དངུལ་ཡིན་ལ། རྒྱབ་པད་མ་རཱ་གའི་མདོག་དང་། མིག་རིན་པོ་ཆེ་ཀེ་ཀེ་རུའི་མདོག །དེ་བཞིན་དུ་གང་དངུལ་གྱི་ལྟོར་འདུག་པ་དེའི་སྒྲོ་གསེར་ལ། མིག་བཻ་ཌཱུརྱའི་མདོག་དང་མིག་གི་འབྲས་བུ་པད་མ་རཱ་གའི་མདོག་ལ་རྒྱབ་བཀྲ་བར་འདུག་སྟེ། རིན་པོ་ཆེ་སྣ་བདུན་གྱི་མདོག་ལྟ་བུའི་བྱ་སྣ་ཚོགས་རྣམས་ཀྱིས་ཉེ་བར་མཛེས་པར་བྱས་སོ། །འདི་ནི་ཤིང་རྟ་སྣ་ཚོགས་ཀྱི་ཚལ་གྱི་བཀྲ་བ་གཞན་ཡིན་ཏེ། འདི་ལྟ་སྟེ། རིའི་རྩེ་མོ་འབྱུང་བ་དང་། འདི་ལྟ་སྟེ། མཐོན་ཀ་དང་། བཻ་ཌཱུརྱ་དང་། སྤུག་དང་། རིན་པོ་ཆེ་ཀེ་ཀེ་རུ་དང་གསེར་ཏེ། དེ་རྣམས་ཀྱི་འོད་ཀྱིས་ཚལ་དེ་སྤྲས་ཤིང་བརྒྱན་པ་ཡིན་ནོ། །ཚལ་དེ་ཕན་ཚུན་གྱི་འོད་ཟེར་འཁྱིལ་པས་ཤིན་ཏུ་གང་ལ། ལྷའི་འོད་ཟེར་གྱི་མཐུས་ཤིན་ཏུ་མཛེས་པར་བྱས་པ་ཡིན་ནོ། །ཡང་ཚལ་སྣ་ཚོགས་བཀྲ་བ་གཞན་ནི་ལྕུག་མ་འཕྱང་བ་དང་། ཤིང་གེལ་བ་སྣ་ཚོགས་དག་ཕན་ཚུན་འཛིངས་པར་འདུག་ལ། ཁ་དོག་གསུམ་འབྱུང་བ་ནི་འདི་ལྟ་སྟེ། བཻ་ཌཱུརྱའི་ལྕུག་མ་ལ་པད་མ་རཱ་གའི་མདོག་གི་འབྲས་བུ་དེ་འཕྱང་བར་འགྱུར་ཞིང་། ཨན་ད་རྙིལ་གྱི་མདོག་ལྟ་བུས་ལྷན་ཅིག་དཀྲིས་པ་ཡིན། དངུལ་གྱི་ལྕུག་མ་ལ་པད་མ་རཱ་གའི་མདོག་གི་འོད་ཀྱིས་ལྷན་ཅིག་བསྐོར་བ་ཡིན། དེ་བཞིན་དུ་སྤུག་དང་། གསེར་གྱི་ལྕུག་མ་ལ་གསེར་གྱི་ལྕུག་མས་ལྷན་ཅིག་དཀྲིས་པ་ཡིན། འདི་ལྟ་སྟེ། རིན་པོ་ཆེ་ཀེ་ཀེ་རུའི་མདོག་ལྟ་བུའི་ལྕུག་མ་ལ་དངུལ་{{page:{number:755,folio:142a,volume:69}}}གྱིས་ཡོངས་སུ་དཀྲིས་པ་ཡིན་ཏེ། དེ་ལྟར་ལྕུག་མ་ཁ་དོག་གཉིས་པ་འཕྱང་བ་ཡོངས་སུ་དཀྲིས་པ་ཡིན་ནོ། །ལྕུག་མ་འཕྱང་བ་ཁ་དོག་གསུམ་པ་རྣམས་ལ་ཡོངས་སུ་དཀྲིས་པ་ནི་འདི་ལྟ་སྟེ། བཻ་ཌཱུརྱའི་ལྕུག་མ་ལ་གསེར་དང་། ཀེ་ཀེ་རུའི་མདོག་ལྟ་བུས་ཀུན་དུ་དཀྲིས་པ་ཡིན། དེ་བཞིན་དུ་ལྕུག་མ་ཀེ་ཀེ་རུའི་མདོག་ལྟ་བུ་ལ། །གསེར་དང་དངུལ་ལྟ་བུས་ཡོངས་སུ་དཀྲིས་པ་ཡིན། དེ་བཞིན་དུ་དངུལ་གྱི་ལྕུག་མ་ལ་པད་མ་སྤུག་དང་། མཐོན་ཀ་ལྟ་བུས་ཡོངས་སུ་དཀྲིས་པ་ཡིན་ཏེ། དེ་ལྟར་ལྕུག་མ་རེ་རེ་ལ་གཉིས་གཉིས་ཀྱིས་ཀུན་དུ་དཀྲིས་པ་ཡིན་ནོ། །ཡང་ཤིང་རྟ་སྣ་ཚོགས་ཀྱི་ཚལ་དུ་བཀྲ་བ་གཞན་འབྱུང་བ་ནི། གསེར་གྱི་ལྕུག་མ་དག་ལས་མེ་ཏོག་བཻ་ཌཱུརྱའི་མདོག་ལྟ་བུ་འབྱུང་། དེ་བཞིན་དུ་དངུལ་གྱི་ལྕུག་མ་དག་ལས་མེ་ཏོག་མཐོན་ཀའི་མདོག་ལྟ་བུ་འབྱུང་། དེ་བཞིན་དུ་གསེར་གྱི་ལྕུག་མ་དག་ལས་མེ་ཏོག་ཀེ་ཀེ་རུའི་མདོག་ལྟ་བུ་འབྱུང་། དེ་བཞིན་དུ་སྤུག་གི་ལྕུག་མ་དག་ལས་མེ་ཏོག་བཻ་ཌཱུརྱའི་མདོག་ལྟ་བུ་འབྱུང་སྟེ། དེ་ལྟར་ལྕུག་མ་སྣ་ཚོགས་དག་ལས་མེ་ཏོག་སྣ་ཚོགས་དག་འབྱུང་ངོ་། །ལས་སྣ་ཚོགས་ཀྱིས་བསྐྱེད་པ། སེམས་སྣ་ཚོགས་ཀྱིས་བསླང་བ། རྒྱུ་སྣ་ཚོགས་དང་འཐུན་པ་ནི་ཡང་དག་པར་སྐྱེས་པ་སྣ་ཚོགས་དག་ཡིན་ཏེ། དེ་ལྟར་ལས་རྣམས་ཀྱི་རྒྱུ་དང་གཞི་དེས། དེ་ལྟར་ཤིང་རྟ་སྣ་ཚོགས་ཀྱི་ཚལ་ཐམས་ཅད་བཀྲ་བ་ཡིན་ནོ། །ཇི་ལྟར་ས་བོན་ལས་འབྲས་བུ་འབྱུང་བ་དེ་བཞིན་དུ་རྒྱུ་དང་འཐུན་པར་འབྲས་བུ་འབྱུང་སྟེ། གང་འདིར་ལས་བྱེད་པ་རྣམ་པ་གང་ཇི་ལྟར་འཕངས་པ་དང་། གང་གི་ཚེ་ཞིང་གི་རྣམ་པ་ཇི་ལྟ་བུ་དང་། སེམས་པའི་རྣམ་པ་ཇི་ལྟ་བུ་ནས། སྣ་ཚོགས་སུ་སློང་བར་བྱེད་པའི་བར་གྱི་ལས་རྣམ་པ་སྣ་ཚོགས་བྱས་པའི་འབྲས་བུ་ནི་དེ་ལྟར་རྒྱའི་འབུར་ལྟ་བུར་འབྱུང་བར་འགྱུར་རོ། །མཐོ་རིས་སམ་སེམས་ཅན་དམྱལ་བ་གང་རྒྱུ་མེད་པར་འབྲས་བུ་འབྱུང་བ་དེ་མེད་དེ། གཞན་གྱིས་བྱས་ལ་རྣམ་པར་སྨིན་པ་གཞན་ལ་འབྱུང་བ་དེ་ནི་གནས་མེད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། ཤིང་རྟ་སྣ་ཚོགས་ཀྱི་ཚལ་བཀྲ་བ་དང་། འཇིག་རྟེན་བཀྲ་བ་ལ་ཡང་རྟོག་པར་བྱེད་དེ། {{page:{number:756,folio:142b,volume:69}}}སུམ་ཅུ་རྩ་གསུམ་པའི་ཤིང་རྟ་སྣ་ཚོགས་ན་ལྷ་རྣམས་ལས་ཅི་ཞིག་བྱེད་ཅིག་གུ་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་དུས་གང་གི་ཚེ། མི་ཆོས་དང་མི་ལྡན་པ་ཆོས་མ་ཡིན་པའི་རྗེས་སུ་འཇུག་པ། མར་མི་འཛིན་པ། ཕར་མི་འཛིན་པ། དགེ་སྦྱོང་དུ་མི་འཛིན་པ། བྲམ་ཟེར་མི་འཛིན་པ། རིགས་ཀྱི་རྒན་རབས་ལ་གུས་པར་མི་བྱེད་པ། དགེ་བའི་བཤེས་གཉེན་དུ་མི་འཛིན་པ། ལས་དང་འབྲས་བུ་ལ་ཡིད་མི་ཆེས་པ། ཡང་དག་པའི་ལྟ་བ་མེད་པ། ཡང་དག་པའི་ལྟ་བའི་སྔོན་དུ་འགྲོ་བ་མེད་པ་དེའི་ཚེ། བདུད་སྡིག་ཅན་དག་དགའ་བར་འགྱུར་ལ། དེའི་ཆོས་དང་ཆོས་ཀྱི་རྗེས་སུ་འཇུག་པའི་འཁོར་བཞི་པོ་དེ་དག་འཇིག་རྟེན་དུ་འབྱུང་བར་འགྱུར་ཏེ། འདི་ལྟ་སྟེ། བདུད་ཀྱི་རིས་འཇིག་རྟེན་སྐྱོང་བ་འཐབ་པ་ཞེས་བྱ་བ་དང་། བདུད་ཀྱི་རིས་འཇིག་རྟེན་སྐྱོང་བ་གཡེང་བྱེད་ཅེས་བྱ་བ་གང་ཆོས་སྤྱོད་པའི་སེམས་ཅན་རྣམས་ཀྱི་སེམས་གཡེང་བར་བྱེད་པའམ། དམ་པའི་ཆོས་ཉན་པ་གཉིད་ལོག་པར་བྱེད་པ་དང་། གསུམ་པ་ལྷག་པར་ཆགས་པར་རྨོངས་པ་ཞེས་བྱ་བ་སྦྱིན་པ་དག་གཏོང་བ་ན། སྦྱིན་པ་པོ་དང་སྦྱིན་བདག་རྣམས་ཀྱི་སེམས་ཆགས་པ་སྐྱེད་པར་བྱེད་དེ། འདི་ལྟར་བདག་གིས་གང་དགེ་སྦྱོང་དང་། བྲམ་ཟེ་ཞིང་དུ་གྱུར་པ་རྣམས་ལ་སྦྱིན་དུ་བདག་གི་བུ་དང་ཆུང་མ་ཅི་བཟའ་ཅི་བགོ་སྙམ་དུ་སེམས་པར་བྱེད་དེ། བདུད་ཀྱི་རིས་འཇིག་རྟེན་སྐྱོང་བ་གསུམ་པ་དག་སེམས་ཅན་རྣམས་རྣམ་པར་རྨོངས་པར་བྱེད་ཅིང་། འཇིག་རྟེན་ན་རྒྱུ་བར་བྱེད་དོ། །བདུད་ཀྱི་རིས་འཇིག་རྟེན་སྐྱོང་བ་བཞི་པ་འདུ་ཤེས་ལོག་པ་ཞེས་བྱ་བ་དེ་འཇིག་རྟེན་ན་རྒྱུ་ཞིང་། དེ་རབ་ཏུ་འབྱུང་བ་རྣམས་ཀྱི་སེམས་རབ་ཏུ་མི་འབྱུང་བར་འགྱུར་རོ། །དང་པོ་ནི་ཆགས་པ་དང་། སྦྱོར་བ་དང་། གྲོང་དུ་འཇུག་པ་དང་། ཚོང་ཟོང་ཉོ་ཚོང་བྱེད་པ་དང་། བུད་མེད་ལ་ལྟ་འདོད་པ་དང་། ཆང་འཚོང་གི་ཁྱིམ་དུ་འཇུག་པ་དང་། འཐབ་རྩོད་དང་། དགེ་འདུན་འབྱེད་པ་དང་། རྨི་ལམ་གྱི་གནོད་པའི་སེམས་སྐྱེད་པར་བྱེད་དོ། །བདུད་ཀྱི་རིས་འཇིག་རྟེན་སྐྱོང་བ་བཞི་པོ་དེ་དག་གང་གི་ཚེ། ཆོས་དང་མི་ལྡན་པའི་སྐྱེ་དགུ་འཛམ་བུའི་གླིང་དུ་བྱེད་པར་ནུས་པ་{{page:{number:757,folio:143a,volume:69}}}དང་ལྡན་པ་འབྱུང་བ་དེའི་ཚེ། །བདུད་སྡིག་ཅན་དག་ལ་ལྷ་དག་དམ་པའི་ཆོས་ཀྱི་ཕྱོགས་ནི་འགྲིབ་བོ། །བདུད་ཀྱི་ཕྱོགས་ནི་འཕེལ་ཏེ་དགྱེས་པར་མཛོད་ཅིག་ཅེས་བསྙད་དོ། །དེ་དག་ལས་ཐོས་ནས་བདུད་སྡིག་ཅན་དག་གི་རྗེས་སུ་འབྲང་བ་དེ་དག་ལ། བདག་ཅག་གི་ཕྱོགས་ཇི་ལྟར་འཕེལ། དམ་པའི་ཆོས་ཀྱི་ཕྱོགས་ཇི་ལྟར་འགྲིབས་ཞེས་དྲིས་སོ། །དེ་དག་གིས་ལྷ་འཛམ་བུའི་གླིང་ན་མི་ཆོས་མ་ཡིན་པ་དང་ལྡན་པ། ཆོས་མ་ཡིན་པའི་རྗེས་སུ་འཇུག་པ། མར་མི་འཛིན་པ། ཕར་མི་འཛིན་པ། དགེ་སྦྱོང་དུ་མི་འཛིན་པ། བྲམ་ཟེར་མི་འཛིན་པ། རིགས་ཀྱི་རྒན་རབས་ཀྱི་རྗེས་སུ་མི་འཇུག་པ། བདག་ཅག་གི་འདོད་ཆགས་ཀྱི་ཆགས་པས་ཟིལ་གྱིས་མནན་ཅིང་། དམ་པའི་ཆོས་མཉན་པ་ལ་ཡང་གནོད་པ་བགྱིད་དོ། །དེ་ནས་རབ་ཏུ་འབྱུང་བའི་བློས་ཕལ་ཆེར་རབ་ཏུ་བྱུང་བ་རྣམས་དང་། ཁྱིམ་ན་གནས་པ་སྡོམ་པ་བླངས་ཤིང་། ཚངས་པར་སྤྱོད་པ་རྣམས་ཀྱི་རྨི་ལམ་དུ་ཡང་བུད་མེད་ཀྱི་གཟུགས་སུ་སྤྲུལ་ནས། རྨི་ལམ་གྱི་གནོད་པ་བགྱིད་དུ་སྩལ། སྦྱིན་པ་པོ་དང་སྦྱིན་བདག་རྣམས་ཀྱི་སྦྱིན་པ་གཏོང་བ་ན། བུ་དང་ཆུང་མ་ལ་རག་ལས་པའི་སེམས་ཀྱིས་ཡིད་ཆགས་པར་གྱུར་པ་བགྱིས། ཡིད་མཛའ་བ་དང་འཁྲུགས་པར་བགྱིས། རབ་ཏུ་བྱུང་བ་ཡང་ཉོ་ཚོང་གི་ཟོང་ལ་སེམས་བརྩོན་པར་བགྱིས། འཐབ་པ་དང་། རྩོད་པ་དང་། མཚང་འདྲུད་པ་ལ་དགའ་བར་བགྱིས་ཏེ། དེ་ལྟར་བདག་ཅག་གི་ཐབས་འདི་རྣམས་ཀྱིས་བདུད་ཀྱི་ཕྱོགས་ནི་སྤེལ། དམ་པའི་ཆོས་ཀྱི་ཕྱོགས་ནི་བཤིག་གོ་ཞེས་སྨྲས་སོ། །བདུད་སྡིག་ཅན་གྱིས་དེ་ཐོས་ནས། ལྷ་མ་ཡིན་སྒྲ་གཅན་དང་། བརྟན་པ་དང་། རབ་དགོད་དང་། གཞན་དག་དང་། ཀླུ་རབ་འཇོམས་ལ་སོགས་པ་དག་ལ་འདི་ལྟར་སངས་རྒྱས་ཀྱི་བསྟན་པ་ནི་ཡོངས་སུ་དམས་སོ། །བདག་ཅག་གི་ཕྱོགས་ནི་འཕེལ་ཏེ། ཁྱེད་དགའ་བར་གྱིས་ཤིག་ཅེས་བསྒོའོ། །དེ་ལྟར་ཡང་འཇིག་རྟེན་སྐྱོང་བ་དེ་དག་ཉིད་ཡང་སའི་འོག་ཏུ་གཏོང་བར་བྱེད་དེ། སའི་འོག་ཏུ་སོང་ནས། རབ་དགོད་དང་ཐགས་བཟངས་རིས་ལ་སྔ་མ་བཞིན་དུ་བསྙད་དོ། །དེ་ཐོས་{{page:{number:758,folio:143b,volume:69}}}ནས་ལྷ་མ་ཡིན་རྣམས་རབ་ཏུ་དགའ་སྟེ། ཀླུ་རབ་འཇོམས་ལ་སོགས་པ་ཆོས་དང་མི་ལྡན་ཞིང་། ཆོས་ཀྱི་རྗེས་སུ་མི་འཇུག་པ་རྣམས་ལ་བསྙད་དོ། །ལོངས་སྤྱོད་ལྡན་ན་གནས་པའི་ཀླུ་དེ་རྣམས་ཀྱིས་ཐོས་ནས་ཀྱང་ཤིན་ཏུ་དགའ་སྟེ། དེ་དག་མི་རྣམས་ལ་སྔ་མ་བཞིན་དུ་བགེགས་བྱེད་དོ། །དེ་དག་ཀྱང་འཕགས་སྐྱེས་པོ་ལ་སོགས་པ་འཇིག་རྟེན་སྐྱོང་བ་གཞན་དག་ལས། དེ་དག་ཐམས་ཅད་སྔ་མ་བཞིན་དུ་ཐོས་ནས། ལྷའི་རྒྱལ་པོ་བརྒྱ་བྱིན་སུམ་ཅུ་རྩ་གསུམ་པའི་ལྷ་རྣམས་དང་ལྷན་ཅིག་ཤིང་རྟ་སྣ་ཚོགས་ཀྱི་ཚལ་དུ་འཇུག་པར་བྱེད་དོ། །དེ་ཞུགས་ནས་ལྷ་རྣམས་བོས་ཏེ། འདི་ལྟར་འཇིག་རྟེན་སྐྱོང་བ་འདི་དག་ན་རེ། འདི་ལྟར་བདུད་ཀྱི་རིས་ཀྱི་ལྷ་རྣམས་རབ་ཏུ་མཐུ་དང་ལྡན་ཏེ། ལྷ་མ་ཡིན་ཐགས་བཟངས་རིས་དང་རབ་དགོད་ལ་སོགས་པ་དང་། ཀླུ་རབ་འཇོམས་ལ་སོགས་པ་མཐུ་རབ་ཏུ་ཆེའོ་ཞེས་ཟེར་གྱིས། དེ་ལ་ལྷ་ཁྱེད་ཅག་གིས་ལྷའི་ཚོགས་ཐམས་ཅད་འདིར་བསྡུ་བའི་རིགས་སོ། །འདུས་ནས་ཀྱང་བདག་ཅག་ལྷའི་ཚོགས་ཐམས་ཅད་ལྷ་མ་ཡིན་དང་གཡུལ་སྤྲད་པའི་ཕྱིར། རིན་པོ་ཆེས་བརྒྱན་པའི་ཁང་པ་བརྩེགས་པ་སྣ་ཚོགས་སུ་འདོང་ངོ་། །དེ་ཐོས་ནས་ལྷ་ཐམས་ཅད་ཀྱིས་དེ་ལྟར་འཚལ་ལོ་ཞེས་སྨྲས་ནས། རང་གི་གནས་ག་ལ་བ་དེར་འདོང་ངོ་། །དོང་ནས་ལྷ་གཞན་ཐམས་ཅད་བསྡུས་ནས། མདོར་བསྡུས་ཏེ། ཤིང་རྟ་སྣ་ཚོགས་ཀྱི་ཚལ་ག་ལ་བ་དེར་འདོང་ངོ་། །དོང་ནས་སྐྱེད་མོས་ཚལ་ཤིང་རྟ་སྣ་ཚོགས་ཀྱི་གནས་ཉིད་དུ་འཁོད་ཅིང་། སིལ་སྙན་སྒྲ་དབྱངས་སྣ་ཚོགས་དང་གླུ་དག་ལེན་པ་ན། ཤིང་རྟ་སྣ་ཚོགས་ཀྱིས་བཀྲ་བ་རྣམས་སུ་དགའ་བར་བྱེད་དོ། །གང་ཤིང་རྟ་སྣ་ཚོགས་ཀྱི་ཚལ་ན་རྟག་པ་རྟག་པ་ཉིད་དུ་འཁོད་པའི་ལྷ་དེ་དག་ནི་སྐྱེད་མོས་ཚལ་གར་ཡང་མི་འགྲོའོ། །དེ་ནས་ལྷའི་དབང་པོ་དེས་ལྷ་དེ་དག་བསྡུས་ནས། ཤིང་རྟ་སྣ་ཚོགས་ཀྱི་ཚལ་དེ་ནས་དོང་ངོ་། །ཤིང་རྟ་སྣ་ཚོགས་ཀྱི་ཚལ་ན་གནས་པའི་ལྷ་དེ་དག་ཀྱང་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་། བསགས་པའི་ལས་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ཟད་ནས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ཉེ་{{page:{number:759,folio:144a,volume:69}}}བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་བདེ་བར་འགྱུར་ཞིང་། ན་ཚོད་ཐོག་མ་ནས་འཆི་བའི་བར་དུ་མེ་ཏོག་གི་ཕྲེང་བ་སྡུག་གུ་ཐོགས་ཤིང་། ཆ་བྱད་སྣ་ཚོགས་དང་ཤིང་རྟ་སྣ་ཚོགས་ལ་དགའ་བ་དང་སྐྱེ་བོ་ཀུན་དགའ་བར་འགྱུར། གལ་ཏེ་དེ་རབ་ཏུ་བྱུང་ན་དེ་སེང་གེའི་ཁྲི་ལ་འདུག་ནས་ཆོས་དང་གཏམ་སྣ་ཚོགས་སྨྲ་བ་དང་། གཏམ་སྣ་ཚོགས་ཀྱིས་འཁོར་ཀྱང་ཀུན་ནས་ཤིན་ཏུ་དགའ་བར་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་དགའ་བ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དམ་པ་བསམ་པ་དགེ་བར་གྱུར་པ་གང་གིས་སྲོག་གཅོད་པར་མི་བྱེད་ཅིང་མ་བྱིན་པར་ལེན་པ་ཡང་མི་བྱེད་ལ། བྱེད་དུ་མ་བཅུག །ཕ་རོལ་བྱེད་པ་ཡང་བཟློག །བདག་ཉིད་མི་བྱེད། བྱེད་དུ་མི་འཇུག །བྱས་ན་ཡང་འཆགས་པར་བྱེད་ཅིང་སྐྱོན་དུ་འགྲང་བར་བྱེད་ལ་སྡིག་པའི་གྲོགས་པོ་དེ་ཡོངས་སུ་སྤོང་བར་བྱེད་དོ། །དེ་ལ་སྲོག་གཅོད་པ་དང་བྲལ་བ་ནི་གང་ཡིན། རྣམ་པ་ནི་དུ་ཡོད་ཅིག་གུ་སྙམ་ནས། འདི་ནི་བྱ་ནེའུ་བཟུང་བ་ཐར་བར་བྱེད་ཅིང་སྡོམ་པ་ལེན་དུ་བཅུག་ནས་བདག་ཉིད་མི་བྱེད་ལ་སོ་སོར་འཆགས་པར་བྱེད་པའམ། བྱ་པས་བྱ་བཟུང་བ་ནོར་རྫས་ཀྱིས་བསླུས་ཏེ་ཐར་བར་བྱེད་ལ། གཞན་ཡང་དེ་ཉིད་ལ་རབ་ཏུ་འཇོག་པར་བྱེད། རབ་ཏུ་དགའ་བར་བྱེད། རབ་ཏུ་སྤྲོ་བར་བྱེད་པ་དང་། མ་བྱིན་པར་ལེན་པ་སྤངས་པ་ཇི་ལྟ་བུ་ཡིན། མ་བྱིན་པར་ལེན་པ་སྤངས་པ་གང་ཡིན་ཞིག་གུ་སྙམ་ན། འདིར་སྡུད་པ་པོར་གྱུར་ནས་གྲོང་རྣམས་འཛིན་ཏམ། ཚོང་རྡལ་ལམ། གྲོང་རྡལ་ལམ། ཕྱུགས་ཀྱི་ལྷས་འཛིན་པའམ། རྒྱལ་པོས་འདི་ལྟར་ལུག་དང་བ་ལང་དང་བོང་བུ་ལ་སོགས་པ་སྡུས་ཤིག་ཅེས་{{page:{number:760,folio:144b,volume:69}}}བསྒོ་བ་ལས། དེ་ཡང་སྡོམ་པའི་འཇིགས་པས་སྐྲག་ནས་མ་བྱིན་པར་ལེན་པ་མི་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དགའ་བའི་ཚལ་དུ་སྐྱེ་བར་འགྱུར་རོ། །ལས་གཞན་གྱིས་ཀྱང་འགྱུར་ཏེ། ཆོས་འཆད་པ་ཡང་ཆོས་ཉན་པ་པོ་རྣམས་དགའ་བར་བྱ་བའི་ཕྱིར་ཚེས་གྲངས་དང་། ཡུལ་དང་། དུས་དང་ལྡན་པར་བྱས་ལ་དེ་དག་ཀྱང་དགའ་བར་བྱས་ཏེ། དེ་དག་ཡིད་རབ་ཏུ་དགའ་བ་སེམས་རྩེ་གཅིག་གིས་ཆོས་ཉན་ན། དམ་པའི་ཆོས་འཆད་པའི་སློབ་དཔོན་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་དགའ་བའི་ཚལ་དུ་སྐྱེ་བར་འགྱུར་རོ། །སྦྱིན་པ་ཐམས་ཅད་ཀྱི་ནང་ན་སྦྱིན་པའི་མཆོག་འདི་ཡིན་ཏེ། འདི་ལྟ་སྟེ། ཆོས་ཀྱི་སྦྱིན་པ་ཞེས་བྱའོ། །རྒྱུ་འདིས་ཀྱང་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ན་དགའ་བའི་ཚལ་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་ལྷའི་བདེ་བ་ཕུན་སུམ་ཚོགས་པ་དཔེ་མེད་པ་བརྒྱ་ཕྲག་སྟོང་དུ་མ་མྱོང་བ་ན། འདི་ལྟར་གང་དུ་ཚལ་དེའི་ཕྱོགས་ཀྱི་ཆ་ནི་འདི་ཡིན་ཏེ། དཔག་ཚད་སུམ་སྟོང་ཡོད་ལ་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་ཉེ་བར་མཛེས་པར་བྱས་པ་ཡིན་ཏེ། དེར་ལྷ་རྣམས་རྟག་ཏུ་དགའ་བར་བྱེད་ཅིང་། གཞན་གར་ཡང་མི་འགྲོ་སྟེ། དེ་བས་ན་ལྷན་ཅིག་སྐྱེས་པའི་ཡོན་ཏན་གྱིས་དེ་དགའ་བའི་ཚལ་ཞེས་བྱའོ། །དེ་ན་ཤིང་ལྗོན་པ་ཐམས་ཅད་འདོད་པ་དག་གང་ལྷ་རྣམས་ཀྱི་ཡིད་ཀྱིས་ཡང་དག་པར་སེམས་པར་བྱེད་པ་དེ་དག་ཉིད་ལྷ་དེ་རྣམས་ཀྱིས་ཤིང་ལྗོན་པ་ལས་འཐོན་པར་འགྱུར་ཏེ། འདི་ལྟར་ལྷ་རྣམས་ཀྱི་ཡིད་ལ་བདག་ཁྱིམ་ཞིག་འདོད་དོ་སྙམ་ན། དེ་ནས་དེ་ལྟར་ལྷ་དེས་ཡིད་ལ་བྱས་མ་ཐག་ཏུ། ཤིང་ལྗོན་པ་དེའི་ཡལ་གའི་རྩེ་མོ་ལས་འབྱུང་བར་འགྱུར་ཏེ། ཤིང་ལྗོན་པ་དེའི་ཁང་བཟངས་རིན་པོ་ཆེ་སྣ་བདུན་དང་ལྡན་ཞིང་ཉེ་བར་མཛེས་པར་བྱས་པ། ཀ་བ་སྟོང་ཡོད་པའི་ཁང་བཟངས་མཐོང་བར་འགྱུར་རོ། །ཁང་པ་དེའི་ཀ་བ་སོ་སོར་དེའི་ཕྱོགས་ཕྱོགས་བཻ་ཌཱུརྱ་ལས་བྱས་ཤིང་། ལ་ལ་གསེར་ལས་བྱས། ལ་ལ་ཤེལ་ལས་བྱས། ལ་ལ་ཀེ་ཀེ་རུ་ལས་བྱས། ལ་ལ་སྤུག་ལས་བྱས་པ་ཡིན་ནོ། །{{page:{number:761,folio:145a,volume:69}}}དེ་ནས་ཁྱིམ་གྱི་མཆོག་དེ་ཤིང་ལྗོན་པའི་རྩེ་མོ་དེ་ལ་ཡོད་པ་མཐོང་ནས། དེ་འདི་སྙམ་དུ་སེམས་ཏེ། ད་ནི་བདག་ལམ་འཇམ་ཞིང་མཐོན་དམན་དུ་གྱུར་པ་ནས། ཁྱིམ་འདིར་འཇུག་པར་བྱའོ་སྙམ་བསམས་མ་ཐག་ཉིད་དུ་ཤིང་ལྗོན་པ་དེ་ཉིད་ལ་ལམ་མཐོང་སྟེ་དེར་འཇུག་པར་བྱེད་དོ། །དེ་ལྟར་ལམ་དེ་ཉིད་ནས་ཞུགས་པ་དང་། དེ་འདི་སྙམ་དུ་སེམས་ཏེ། ད་ནི་བདག་གི་ཁྱིམ་འདིར་ཁྱིམ་ནང་དུ་པད་མའི་རྫིང་ཞིག་ཡོད་ན་རུང་ངོ་སྙམ་མོ། །དེ་སེམས་བསྐྱེད་མ་ཐག་ཉིད་དུ་པད་མའི་རྫིང་རིན་པོ་ཆེ་སྣ་བདུན་ལས་བྱས་པ། བྱ་ངང་པ་དང་། ཀཱ་རཎྜ་བ་དང་། ངུར་པ་སྣ་ཚོགས་ཀྱིས་ཉེ་བར་མཛེས་པར་བྱས་པ་འབྱུང་ངོ་། །དེ་ནས་ཡང་ལྷ་དེ་འདི་སྙམ་དུ་སེམས་ཏེ། བདག་གི་སིལ་སྙན་དང་། གླུ་དབྱངས་ཡན་ལག་ལྔ་དང་ལྡན་པ་འབྱུང་བར་གྱུར་ཅིག་སྙམ་མོ། །དེ་སེམས་བསྐྱེད་མ་ཐག་ཉིད་དུ་གང་རླུང་ངད་འཇམ་པ་རབ་ཏུ་ལྡང་བར་འགྱུར་ཏེ། རྣམ་པ་ཇི་སྲིད་དུ་ཕན་ཚུན་རེག་པ་ན་སྒྲ་འབྱུང་བའི་རྣམ་པ་དེ་སྲིད་དུ་སིལ་སྙན་ཡན་ལག་ལྔ་དང་ལྡན་པ་འབྱུང་ངོ་། །ལྷ་དེ་འདི་སྙམ་དུ་སེམས་ཏེ། ཤིང་ལྗོན་པའི་ནང་གི་ཁང་པར་ད་ནི་བཟའ་བ་དང་། བཏུང་བ་ཆུ་བོ་ལྟར་འབབ་པར་གྱུར་ཅིག་སྙམ་མོ། །དེ་སེམས་བསྐྱེད་མ་ཐག་ཉིད་དུ་ཤིང་ལྗོན་པའི་ཡལ་ག་དེ་དག་རྡོལ་ནས། བཟའ་བ་ཆུ་བོ་སྙེད་དང་བཏུང་བ་ཆུ་བོ་སྙེད་ཁ་དོག་དང་། རོ་དང་། རེག་པ་ཕུན་སུམ་ཚོགས་པ་བྱུང་ངོ་། །དེ་འདི་སྙམ་དུ་སེམས་ཏེ། ད་ནི་བདག་བདུད་རྩི་བཟའ་བར་བྱའོ་སྙམ་མོ། །དེ་སེམས་བསྐྱེད་མ་ཐག་ཉིད་དུ་བདུད་རྩི་ལྷའི་རོ་དང་། དྲི་དང་། མདོག་ཕུན་སུམ་ཚོགས་པ་འབྱུང་སྟེ། དེ་དེ་ལ་ཟ་བར་བྱེད་དོ། །དེ་དེས་ཤིན་ཏུ་ཚིམ་པ་དང་། དེ་ནས་ཡང་ལྷ་མོ་དེ་རྣམས་དང་ལྷན་ཅིག་རྩེ་བར་བྱེད། ཡོངས་སུ་སྤྱོད་པར་བྱེད་དེ། དེ་ལྟར་དགའ་བའི་ཚལ་དུ་ལྷ་དག་ཤིང་གི་དྲུང་དུ་སོང་སྟེ་བདེ་བ་ཉེ་བར་སྤྱོད་པར་བྱེད་དོ། །དེ་གལ་ཏེ་ཡང་ཤིང་ལྗོན་པའི་མཆོག་དེ་ལས་འབེབས་པར་བྱེད་དེ། དེ་སའི་སྟེང་དུ་སོང་ནས་ས་དེ་ལ་འཆག་པར་བྱེད་དོ། །དེ་འཆག་པ་ན་བཻ་ཌཱུརྱའི་སྡོང་བུ་དང་ལྡན་པའི་པད་མ་གསེར་གྱི་འདབ་མ་མཐོ་རིས་སུ་འོས་པ། འཇམ་{{page:{number:762,folio:145b,volume:69}}}ཞིང་འཕར་བ་ཀུན་ནས་མཆོག་ཏུ་ཉམས་དགའ་ཞིང་། ཤིན་ཏུ་དྲི་ཞིམ་པ་དག་འབྱུང་བར་འགྱུར་ཏེ། དེ་དག་ལ་རྐང་པས་འགྲོ་ཞིང་ལྷ་དེ་འཆག་པར་བྱེད་ལ། ལྷའི་སིལ་སྙན་ཡན་ལག་ལྔ་དང་ལྡན་པའི་དབྱངས་ལེན་པ་ན། དེ་ལྟར་ལྷ་དེ་རྐང་པས་འཆག་པའི་བདེ་བ་ཉེ་བར་མྱོང་ངོ་། །དེ་རྣམ་པར་རྟོག་པ་འབུམ་སྙེད་དུ་མ་དག་འགྲུབ་ཅིང་བདེ་བ་མྱོང་སྟེ། དབང་པོ་ལྔ་རྣམས་ཀྱི་ཡུལ་ལྔ་རྣམས་ལ་མྱོང་བར་བྱེད་དོ། །དབང་པོ་ཀུན་རང་གི་ཡུལ་གྱིས་ཚིམ་པ་མེད་པར་འགྱུར་ཏེ། འདི་ལྟ་སྟེ། མིག་གིས་གཟུགས་གང་མཐོང་བ་དེ་དག་ཟློས་པ་མེད་པར་མཐོང་ལ། གང་མཐོང་བ་དེ་དག་སྣ་ཚོགས་པ། ཉམས་དགའ་བ་མིག་ཏུ་འོང་བ་ཡིན་ནོ། །མིག་དང་བས་འདོད་པ། སྡུག་པ། ཡིད་དུ་འོང་བ་འཛིན་ཅིང་མཐོང་སྟེ། དེ་ལྟར་མིག་གཟུགས་རྣམས་ཀྱིས་ཚིམ་པ་མེད་དོ། །གང་རྣ་བས་མཉན་པ་ཡང་ཉམས་དགའ་བ་གཞན་དང་མི་འདྲ་བ་ཡིན་ཏེ། རྣ་བ་ཡང་སྒྲ་རྣམས་ཀྱིས་ཚིམ་པ་མེད་དོ། །དེ་ལྟར་སྣས་ཀྱང་དྲི་སྣོམ་པར་བྱེད་དེ། གང་སྣོམ་པ་དེ་དག་ཀྱང་འདོད་པ། སྡུག་པ། ཡིད་དུ་འོང་བ་རྣམས་ལ་སྣོམ་སྟེ་སྣ་ཡང་དྲི་རྣམས་ཀྱིས་ཚིམ་པ་མེད་དོ། །དེ་ལྟར་ལྕེས་ཀྱང་རོ་རྣམས་མྱོང་བར་བྱེད་དེ། གང་མྱང་བར་བྱ་བ་དེ་དག་ཀྱང་ཤིན་ཏུ་འདོད་པ་དག་ལ་མྱོང་བར་བྱེད་ཅིང་ཡིད་དུ་འོང་བ་དག་ལ་མྱོང་བར་བྱེད་དོ། །དེ་ལྟར་ལུས་ཀྱིས་ཀྱང་རེག་བྱ་ལ་རེག་པར་བྱེད་དེ་གང་རེག་པར་བྱ་བ་དེ་དག་ཀྱང་འདོད་པ། སྡུག་པ། ཡིད་དུ་འོང་བ་དག་ལ་མྱོང་བར་བྱེད་དོ། །དེ་ལྟར་ཡིད་ཀྱིས་གང་བསམ་པར་བྱ་བ་དེ་ཡང་འདོད་པ། སྡུག་པ། ཡིད་དུ་འོང་བ་དག་ལ་སེམས་པར་བྱེད་དེ། དེ་ལྟར་སྲེད་པའི་ཚོགས་དྲུག་ལ་ལུས་རྣམ་པར་ཆགས་པ་དག་ཚལ་དེ་ན་དགོད་པར་བྱེད། དགའ་བར་བྱེད། དགའ་དགུར་སྤྱོད་པར་བྱེད། རྩེ་བར་བྱེད་ཀྱང་འདོད་པ་རྣམས་ཀྱིས་ཚིམ་པ་མེད་དོ། །དེ་ཡུལ་འོག་མ་དགོན་པ་ལྟ་བུ་ལ་དབང་པོ་མཐོན་པོར་བྱུང་བའི་རྣམ་པར་རྟོག་པ་རླུང་ལྟ་བུས་བསྐྱོད་པའི་དགེ་བ་མེད་པ་ཤིན་ཏུ་བྱུང་བའི་མེས་ཉིན་གཅིག་བཞིན་སྲེག་ཀྱང་། དེ་སྲེད་པའི་འདོད་པ་རྣམས་ཀྱིས་ཚིམ་པ་སྐྱེད་པར་མི་བྱེད་དོ། །དེ་ལྟར་དེ་དག་དགའ་བའི་ཚལ་ན་{{page:{number:763,folio:146a,volume:69}}}རྩེ་ཞིང་ཡུལ་དུ་མ་ལ་དགའ་བ་མྱོང་བ་ཀུན་དུ་རྩེ་སྟེ། དགའ་བ་མྱོང་བ་ན་ལྷ་མ་ཡིན་ལས་རྣམ་པར་རྒྱལ་བ། ལྷའི་རྒྱལ་པོ་བརྒྱ་བྱིན་ཡང་སྔ་མ་བཞིན་དུ་རི་བརྩེགས་པ་སྣ་ཚོགས་ག་ལ་བ་དེར་འགྲོ་བར་བྱེད་དོ། །དེར་སོང་ནས་ཀྱང་ལྷ་རྣམས་བོས་ཏེ་ལྷ་དག་དགའ་བའི་ཚལ་དུ་དགའ་བར་གྱིས་ཤིག །ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེས་ཤིག །འདི་ལྟར་བདག་ནི་བདུད་ཀྱི་སྡེ་ཐགས་བཟངས་རིས་ལ་སོགས་པ་ལས་རྣམ་པར་རྒྱལ་ཏེ། བདག་དགའ་བའི་ཚལ་དུ་འགྲོ་ཡིས། དེ་ལྟར་ལྷ་ཐམས་ཅད་ལྷ་མོའི་ཚོགས་དང་བདག་ཅག་རྣམས་ཀྱི་དབྱར་ཟླ་བ་བཞིར་གནས་པའི་སྐྱེད་མོས་ཚལ་དུ་དགའ་སྤྱོད་བྱ་བ་ག་ལ་བ་དེར་དོང་ལ། ལྷའི་འདོད་པའི་ཡོན་ཏན་ལྔ་རྣམས་ཀྱིས་ངེས་པར་དགའ་བར་བྱའོ་ཞེས་བསྒོའོ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་སུམ་ཅུ་རྩ་གསུམ་པ་རྣམས་ལ་བསྒོ་ནས། ཤིན་ཏུ་དགའ་བ་ཆེན་པོ་དང་ཡང་དག་པར་ལྡན་པ་གླང་པོ་ཆེ་ས་སྲུང་གི་བུ་བོས་ཏེ། འདི་ལྟར་གླང་པོ་ཆེའི་མཆོག་ཆོས་ཤིག །ང་སྐྱེད་མོས་ཚལ་དུ་དགའ་སྤྱོད་བྱ་བའི་ཕྱིར་དགའ་བའི་ཚལ་ན་སྐྱེད་མོས་ཚལ་གྱི་དགའ་སྤྱོད་ག་ལ་བ་དེར་འགྲོ་སྟེ། ལྷ་དང་ལྷ་མོའི་ཚོགས་དང་བཅས་པས་ཡོངས་སུ་བསྐོར་ལ་དགའ་བའི་ཚལ་ག་ལ་བ་དེར་འདོང་གིས་ཁྱོད་ཀྱིས་ཇི་ལྟར་སྔོན་ཡང་ཡོངས་སུ་སྤྲུལ་པ་བྱས་པ་དེ། དེ་ལྟར་ཁྱོད་ཀྱི་རྒྱབ་ཏུ་ཞོན་པ་དང་། མགོ་ལ་ཞོན་པ་དང་། སོ་ལ་ཞོན་པ་དང་། རྩིབ་ལོགས་ལ་ཞོན་པ་དང་། གདེག་པ་དང་། ཚལ་དང་། མཚོ་དང་། རི་དང་། རི་རྩེ་དང་། ཚལ་དང་། ཉེ་བའི་ཚལ་དག་སྤྲུལ་པ་གྱིས་ཤིག་ཅེས་བསྒོའོ། །དེ་ནས་བརྒྱ་བྱིན་གྱི་ཚིག་ཐོས་ནས། གླང་པོ་ཆེའི་མཆོག་ས་སྲུང་གི་བུ་བདག་ཉིད་ཆེན་པོར་སྤྲུལ་ཏེ་ལུས་ཆེན་པོར་བྱས་སོ། །དེ་མགོ་བརྒྱར་སྤྲུལ་ཏེ་མགོ་རེ་རེ་ལ་སོ་བཅུ་བཅུའོ། །སོ་རེ་རེ་ལ་པད་མའི་རྫིང་བཅུ་བཅུའོ། །པད་མའི་རྫིང་རེ་རེ་ལ་པད་མ་སྟོང་སྟོང་ངོ་། །པད་མ་སྟོང་སྟོང་ལ་ནི་རིན་པོ་ཆེ་སྣ་བདུན་གྱི་འདབ་མ་ཡོད་དོ། །འདབ་མ་སྟོང་སྟོང་ལ་རིན་པོ་ཆེ་སྣ་བདུན་གྱི་བུང་བ་ཡོད་ཅིང་། འདབ་མ་སྟོང་སྟོང་ལ་ལྷ་རྣམས་འཁོད་ཀྱང་ལྷ་མོའི་ཚོགས་དང་ཕན་ཚུན་ཉམ་ང་བ་མེད་དོ། །དེ་དག་གླང་པོ་ཆེ་མཆོག་གི་མགོ་ལ་ཞོན་པ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་{{page:{number:764,folio:146b,volume:69}}}དགའ་བའི་ཚལ་ག་ལ་བ་དེར་ནམ་མཁའ་ལས་འདོང་ངོ་། །གླང་པོ་ཆེའི་མཆོག་གི་རྩིབ་ལོགས་ལ་ཡང་ཚལ་གཉིས་སྤྲུལ་ཏེ། ཚལ་རབ་ཏུ་དགའ་བ་ཞེས་བྱ་བ་དང་། ཚལ་གཉིས་པ་འདོད་བདེ་ཞེས་བྱ་བའོ། །ཚལ་གཉིས་པོ་དེ་ན་ཤིང་ལྗོན་པ་དང་། འབབ་ཆུ་དང་། ལྟེང་ཀ་ཕུན་སུམ་ཚོགས་པ་དང་། རིན་པོ་ཆེ་སྣ་བདུན་གྱི་ཤིང་ལྗོན་པ་ཕུན་སུམ་ཚོགས་པ་དང་། དཔག་བསམ་གྱི་ཤིང་ལྗོན་པ་ཕུན་སུམ་ཚོགས་པ་ཡོད་དོ། །ཚལ་དེ་ན་གནས་པའི་ལྷ་རྣམས་དགའ་ཞིང་དགའ་དགུར་སྤྱོད་ལ། ལྷའི་འདོད་པའི་ཡོན་ཏན་ལྔ་རྣམས་ཀྱིས་དགའ་བ་ན་ལྷ་དང་ལྷ་མོའི་ཚོགས་ཀྱིས་གང་བ། གླང་པོ་ཆེའི་རྒྱལ་པོ་ས་སྲུང་གི་བུ་རི་རབ་གཉིས་པ་ལྟ་བུ་དགའ་བའི་ཚལ་ག་ལ་བ་དེར་འགྲོ་བར་བྱེད་དོ། །གླང་པོ་ཆེ་མཆོག་གི་རྒྱབ་ཏུ་ཡང་གྲོང་ཁྱེར་མཉམ་ཞིང་འཇམ་པའི་ངོས་ཞེས་བྱ་བ་བལྟ་ན་སྡུག་གཉིས་པ་ལྟ་བུ་སྤྲུལ་ཏེ། སྲང་དང་། བཞི་མདོ་དང་། སུམ་མདོ་དང་། ཉེ་བའི་ཚལ་དང་། ཤིང་ལྗོན་པ་དང་། རིན་པོ་ཆེ་སྣ་བདུན་ལས་བྱས་པའི་ཁང་པ་རྣམས་ཀྱིས་ཉེ་བར་མཛེས་པར་བྱས་སོ། །དེའི་དབུས་སུ་ཁང་པ་སྤྲུལ་ཏེ་རིན་པོ་ཆེ་སྣ་བདུན་ལས་བྱས་པའི་ཀ་བ་བརྒྱ་ཡོད་པའི་ཀ་བ་རྣམས་ཀྱིས་ཉེ་བར་མཛེས་པར་བྱས་སོ། །དེའི་དབུས་སུ་མཚོ་འབྱུང་སྟེ་དེར་ལྷའི་རྒྱལ་པོ་ལྷ་མོའི་ཚོགས་རྣམས་དང་ལྷན་ཅིག་རྩེ་བར་བྱེད་ཅིང་། སིལ་སྙན་ཡན་ལག་ལྔ་དང་ལྡན་པས་ལྷའི་རྒྱལ་པོ་བརྒྱ་བྱིན་དགའ་བར་བྱེད་ལ། དགའ་དགུར་སྤྱོད་བཞིན་དུ་དགའ་བའི་ཚལ་ག་ལ་བ་དེར་འགྲོ་བར་བྱེད་དོ། །དེ་འགྲོ་བ་ན་ཡང་འགྱུར་བ་མེད་དེ། ཇི་ལྟར་རི་རབ་ལ་གནས་པ་འགྱུར་བར་མི་མངོན་པ་དེ་ལྟར་གླང་པོ་ཆེའི་མཆོག་འགྲོ་ཡང་མི་མངོན་ནོ། །དེ་ནས་ཡང་གླང་པོ་ཆེའི་རྣ་བ་ལ་པད་མའི་རྫིང་གཉིས་སྤྲུལ་ཏེ། རྒྱར་དཔག་ཚད་བཅུ་གཅིག་གོ། །གཉིས་པ་ཡང་དཔག་ཚད་བཅུ་ཡོད་དོ། །གཅིག་ནི་ཟབ་པ་ཞེས་བྱའོ། །གཉིས་པ་ནི་དང་བ་ཞེས་བྱ་སྟེ། ཆུ་ཡོན་ཏན་ཡན་ལག་བརྒྱད་དང་ལྡན་པས་ཤིན་ཏུ་གང་བ་ཡིན་ནོ། །དེ་ན་ཨུད་པ་ལ་བཻ་ཌཱུརྱའི་འདབ་མ་དང་། རིན་པོ་ཆེའི་སྡོང་བུ་དག་སྐྱེས་ལ། ཁ་ཅིག་ནི་པད་མ་རཱ་གའི་མདོག་ལྟ་བུ་ལ་བུང་བས་ཉེ་བར་མཛེས་པར་བྱས་ཤིང་། མེ་ཏོག་རྒྱས་{{page:{number:765,folio:147a,volume:69}}}ལ་ལྷའི་དྲི་ཕུན་སུམ་ཚོགས་པ་ཡིན་ཏེ། ཨུད་པ་ལ་དེ་དག་གི་ནང་གི་ཟེ་བའི་སྟན་ལ་ལྷ་དང་ལྷ་མོ་གང་དག་ལྷན་ཅིག་འཁོད་དེ་དགའ་བར་བྱེད་ལ། ལྷ་ཁ་ཅིག་ནི་ཆུས་རྩེ་ཞིང་པད་མས་རྩེ་བར་བྱེད་ཀྱང་། ལྷ་རྣམས་ཀྱིས་ཅི་གླང་པོ་ཆེའི་མཆོག་འདི་འགྲོའམ་མི་འགྲོ་མི་རིག་གོ། །གླང་པོ་ཆེ་མཆོག་གི་ལག་པའི་སྟེང་དུ་རྫིང་རིང་པོ་སྤྲུལ་ཏེ་སྲིད་དུ་དཔག་ཚད་ལྔ་ཡོད་པ། ཁང་བཟངས་ཡང་ཏོག་ཅན་གྱིས་ཡོངས་སུ་བསྐོར་ལ་ལྷའི་ཤིང་ལྗོན་པ་དང་ལྡན་པ། མེ་ཏོག་སྣ་ཚོགས་ཀྱིས་ཁེབས་པ། མེ་ཏོག་མན་དཱ་ར་བས་ཁེབས་པ། བུང་བ་སྒྲ་དི་རི་རི་འབྱིན་པ་དང་ལྡན་པ། ལྷའི་ཙན་དན་གོར་ཤིར་ཥའི་འདབ་མས་ཉེ་བར་མཛེས་པར་བྱས་པ། གསེར་གྱི་ཤིང་ལྗོན་པ་དང་མེ་ཏོག་རྣམ་པ་སྣ་ཚོགས་གཞན་རྣམས་ཀྱིས་ཤིན་ཏུ་ཁེབས་པ་ཡིན་ཏེ། མེ་ཏོག་དེ་རྣམས་ཀྱི་ནང་ན་འཁོད་པའི་ལྷ་མོ་མེ་ཏོག་གི་ཟེ་བའི་སྟེང་ན་འདུག་པ་དག་རོལ་མོ་བྱེད་ཅིང་དེ་དག་གླུ་དབྱངས་ལེན་ལ། ལྷའི་རྒྱལ་པོ་དེ་ལ་ཡང་ཚིག་དགེ་བ་རྣམས་ཀྱིས་སྟོད་པར་བྱེད་དེ། དེ་ལྟར་གླང་པོ་ཆེ་མཆོག་གི་ལག་པའི་སྟེང་དུ་ཡང་རྫིང་རིང་པོ་སྤྲུལ་ཏོ། །དེ་ནས་ཡང་གླང་པོ་ཆེའི་རྒྱལ་པོའི་སྣའི་ཐོར་ཏོ་ལ་རྫིང་ཆེན་པོ་རྒྱར་དཔག་ཚད་ཙམ་ཡོད་པ་སྤྲུལ་ཏེ། པད་མ་རྒྱ་ཆེ་བ་འབུམ་ཕྲག་དུ་མ་དྲི་ཤིན་ཏུ་ཞིམ་པ་ཡིན་ལ་གང་ལྷའི་དྲི་དེ་དཔག་ཚད་བཅུར་ལྡང་ངོ་། །པད་མ་ཆེན་པོ་འདབ་མས་ཉེ་བར་མཛེས་པར་བྱས་པའི་འདབ་མ་རེ་རེ་ལ་ལྷ་དང་ལྷ་མོའི་ཚོགས་རྣམས་ཉེ་བར་གླུ་དབྱངས་ལེན་ཅིང་རྩེ་བར་བྱེད། དགའ་དགུར་སྤྱོད་པར་བྱེད་ཀྱང་ལྷ་རྣམས་རྩེ་ཞིང་ཡོངས་སུ་སྤྱོད་པ་ཕན་ཚུན་མི་མཐོང་ལ་དེ་བཞིན་དུ་གནོད་པ་དང་བྲལ་བ་ཡིན་ནོ། །དེ་ལྟར་ཡང་སྣའི་ཐོར་ཏོ་ལ་གནས་པ། སུམ་ཅུ་རྩ་གསུམ་པའི་ལྷ་དེ་རྣམས་དགའ་བའི་ཚལ་ག་ལ་བ་དེར་འདོང་བར་བྱེད་དེ། དེ་ལྟར་རི་རབ་ཀྱི་སྟེང་དུ་འགྲོ་ཡང་གླང་པོ་ཆེའི་མཆོག་འགྱུར་བར་ལྷ་རྣམས་ཀྱིས་མི་རིག་གོ། །དེ་ནས་ཡང་གླང་པོ་ཆེའི་མཆོག་གི་སྣ་ལ་རི་ཆེན་པོ་འབྱུང་ཁུངས་ཀྱིས་བརྒྱན་པ་ཞེས་བྱ་བ་སྤྲུལ་ཏེ། རི་དེ་ཉིད་ལ་འབྱུང་ཁུངས་སྣ་ཚོགས་ཀྱིས་བརྒྱན་ཅིང་། ལྷའི་ཤིང་ལྗོན་པས་ཉེ་བར་མཛེས་པར་བྱས་པ། འབབ་ཆུ་དང་། ལྟེང་ཀ་དང་། ཉེ་བའི་ཚལ་དང་། {{page:{number:766,folio:147b,volume:69}}}མཚོ་དང་། པད་མའི་རྫིང་གིས་བརྒྱན་པར་ལྷ་གཞན་དག་ཀྱང་རྩེ་བར་བྱེད། དགའ་བར་བྱེད། དགོད་པར་བྱེད་དེ། གླང་པོ་ཆེའི་མཆོག་མེ་ཏོག་གིས་བཀྲ་བ་དེའི་མགོ་ལ་ཡང་རི་སྤྲུལ་ཏོ། །དེ་ནས་ཡང་གླང་པོ་ཆེ་མཆོག་གི་སོའི་ཐོར་ཏོ་ཟླ་བ་ཚེས་པ་ལྟ་བུ་ལ་ཉེ་བའི་ཚལ་དག་སྤྲུལ་ཏེ། མེ་ཏོག་དང་མཚོས་ས་གཞི་རྟག་ཏུ་གང་བའི་ཐང་ལྟ་བུར་བཀྲ་བར་བྱས་ཤིང་འདབ་མས་ཀྱང་ཉེ་བར་མཛེས་པར་བྱས། བུང་བ་ལང་ལོང་འཁྲིགས་པ་དང་། ཁུ་བྱུག་གི་སྒྲ་དི་རི་རི་འབྱིན་པ་དང་། སྐམ་ལ་རྒྱུ་བ་རིན་པོ་ཆེ་སྣ་བདུན་གྱི་རྨ་བྱ་དང་ཤང་ཤང་ཏེའུ་ཤིན་ཏུ་ཡིད་དུ་འོང་བ་དུ་མ་དང་། གཞན་ཡང་ལྷའི་བྱ་རྣམས་ཀྱིས་སོ་ལ་སྤྲུལ་པ་ཉེ་བར་མཛེས་པར་བྱས་སོ། །གླང་པོ་ཆེའི་མཆོག་ལུས་ཆེན་པོར་གྱུར་ནས་དགའ་བའི་ཚལ་ག་ལ་བ་དེར་འགྲོ་བར་བྱེད་དེ། ལྷའི་ཚོགས་ཀྱིས་ཡོངས་སུ་བསྐོར་ཅིང་ངལ་བ་མེད་ལ་སྟོབས་དང་ལྡན་པ་འགྲོས་མཛེས་པས་རབ་ཏུ་འགྲོའོ། །དེ་ནས་ཡང་གླང་པོ་ཆེའི་མཆོག་དེའི་སྣ་གཉིས་ཀྱི་ནང་ནས་སྣ་ཆུའི་རྒྱུན་འཛག་སྟེ། འདི་ལྟ་སྟེ། འཛམ་བུའི་གླིང་ན་མཚོ་གང་གཱ་དང་ཡ་མུ་ནའི་ཆུ་འབབ་པ། ཤིན་ཏུ་དང་ཞིང་རྙོག་པ་མེད་པ་བསིལ་བ་རབ་ཏུ་འབབ་པ་བཞིན་ནོ། །དེ་བཞིན་དུ་ཅུང་ཟད་དཔེར་བྱ་ན་ཇི་ལྟར་མིའི་གནས་བཞི་དག་ན་སྨན་དང་། རྩྭ་དང་། ནགས་ཁྲོད་དང་། ནས་དང་། གྲོ་ཚ་བས་གདུངས་ཤིང་སྐམས་པ་རྣམས་དེ་ནས་ཡང་སོས་པར་བྱ་བའི་ཕྱིར། འབྲུ་དང་ལོ་མ་རྣམས་ཀྱི་སྟེང་ན་ཆུ་འབབ་པ་མངོན་པ་དེ་ལྟར་གླང་པོ་ཆེའི་རྒྱལ་པོ་དེའི་རབ་ཏུ་དབྱེ་བ་ཡང་རྟག་ཏུ་དེ་ལྟ་བུ་ཡིན་ནོ། །གལ་ཏེ་ཆུ་འབབ་པ་དེ་རླུང་གིས་ནམ་མཁའ་ལ་འཐོར་བར་བྱེད་ཅིང་། རླུང་གིས་རྒྱང་རིང་དུ་སྐམས་པར་བྱེད་པ་དེ་ནི་ཟིལ་པ་འདི་ཡིན་ཏེ་མིའི་གནས་གསུམ་ན་སྣང་ངོ་། །དེ་ནས་ཡང་གླང་པོ་ཆེའི་རྒྱལ་པོའི་མཆོག་དེའི་སྣ་སྒྲ་འབུད་པས་འབྱུང་བ་དེ་ནི་ནམ་མཁའི་དབུས་ན་ལྷ་རྒྱུ་བ་རྣམས་ཀྱི་ནང་དུ་འབབ་པ། འོད་དཀར་པོར་རྒྱུ་བ་མངོན་པ་འདི་ཡིན་ཏེ། གང་མུ་སྟེགས་པ་གཞན་དག་ན་རེ་འདི་ལྟར་འདི་ནི་དབང་པོའི་ལམ་མོ་ཞེས་རྗོད་དོ། །ཡང་གཞན་དག་ན་རེ་འདི་ལྟར་འདི་ནི་གླང་པོ་ཆེ་ས་སྲུང་གི་བུའི་ལམ་ཡིན་ནོ་ཞེས་བརྗོད་ཀྱང་དེ་ལྟར་ཆུ་དཀར་པོའི་ངོ་བོ་ཉིད་དེ་མི་ཤེས་སོ།། །། {{page:{number:767,folio:148a,volume:69}}}འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་གསུམ་པ། དེ་དག་རླུང་གིས་གཏོར་བ་དང་འཕྲལ་ལ་འབབ་ཅིང་དེ་ཉིད་རི་དགས་སྐོམ་པ་ལྟ་བུར་མཐོང་ལ། ངོ་བོ་གཞན་དུ་འགྱུར་ཏེ་ངོ་བོ་དག་ནི་མི་གསལ་བའི་ངོ་བོར་སྣང་ངོ་། །དེ་ནས་ཡང་གླང་པོ་ཆེའི་རྒྱལ་པོའི་མཆོག་དེའི་སྤྱི་བོ་ལ་རི་ཡོད་པ་གང་ཡིན་པ་དེའི་སྤྱི་བོ་ཐམས་ཅད་ལ་རྒྱལ་མཚན་གྱི་མཆོག་བཻ་ཌཱུརྱའི་གདུབ་ཀོར་དང་། གསེར་གྱི་གདུགས་སྤྲུལ་ཏེ། ཇི་ལྟར་ཉི་མ་གཉིས་པ་ལྟ་བུར་དེ་དེ་ལྟར་རྣམ་པར་མཛེས་སོ། །གླང་པོ་ཆེའི་མཆོག་དེའི་སྟེང་ན་བ་དན་ཡང་སྤྲུལ་ཏེ་རིང་ཁྱད་དཔག་ཚད་ཙམ་མོ། །བ་དན་དེ་ཀུན་ནས་འོད་དཀར་པོ་འབྱུང་སྟེ། གང་མཐོང་ནས་ལྷ་མ་ཡིན་རྒྱ་མཚོ་ན་གནས་པ་རྣམས་ཕན་ཚུན་དུ་འདི་ལྟར་འདི་ནི་ལྷ་རྣམས་འོངས་པ་ཡིན་ཏེ། ལྷའི་རྒྱལ་པོ་བརྒྱ་བྱིན་གྱི་བ་དན་རྒྱལ་བྱེད་ཅེས་བྱ་བ་སྣང་ངོ་ཞེས་ཟེར་རོ། །དེ་ནས་གླང་པོ་ཆེའི་རྒྱལ་པོའི་མཆོག་དེ་དགའ་བའི་ཚལ་ག་ལ་བ་དེར་འགྲོ་བར་བྱེད་དོ། །ཚལ་དེ་རྒྱང་རིང་པོ་ཉིད་ནས་མཐོང་ནས་ལྷ་རྣམས་ལ་སྨྲས་པ། ཁྱེད་ཅག་ཐམས་ཅད་དུ་ཉམས་དགའ་བ་ཆེན་པོ་དེ་ཉིད་ལ་ལྟོས། ཚལ་ཆེན་པོ་ཀུན་ནས་མཐོང་ན་དགའ་བ་གང་དུ་ལྷ་འདི་དག་ལྷ་མ་ཡིན་ལས་རྒྱལ་བ་ཐོབ་པ། སུམ་ཅུ་རྩ་གསུམ་པའི་ལྷ་རྣམས་དང་ལྷན་ཅིག་ཏུ་ཟླ་བ་བཞིར་དགའ་བར་གྱིས་ཤིག །དེ་ནས་ལྷ་དག་གིས་ཚིག་དེ་ཐོས་ནས་ལྷ་དེ་དག་གིས་སྨྲས་པ། ཇི་ལྟར་བདག་ཅག་ལ་བརྒྱ་བྱིན་གྱིས་བཀའ་སྩལ་པ་དེ་ལྟར་བདག་ཅག་རྣམས་ཀྱིས་བསྒྲུབ་པར་བགྱིའོ། །དེ་སྐད་ཅེས་སྨྲས་ནས་བརྒྱ་བྱིན་གྱི་གླང་པོ་ཆེ་ས་སྲུང་གི་བུ་དགའ་བའི་ཚལ་དུ་ཉེ་བར་ཕྱིན་ནོ། །དེ་ནས་གང་ལྷ་གཞན་དགའ་བའི་ཚལ་དེ་ན་རྩེད་མོ་བྱེད་པ་དེ་དག་དགའ་བར་བྱེད་ཅིང་ཡོངས་སུ་སྤྱོད་པར་བྱེད་ལ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་དེ་དག་ཐམས་ཅད་རྒྱལ་མཚན་གྱི་མཆོག་དང་གླང་པོ་ཆེའི་རྒྱལ་པོ་ས་སྲུང་གི་བུ་ཉེ་བར་མཐོང་ནས། དགའ་བའི་ཚལ་གྱི་རི་ལ་རྩེ་ཞིང་གནས་པའི་ལྷ་རྣམས་ཡིད་རབ་ཏུ་དགའ་ཞིང་། ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་སྟེ་ཕྱིན་ནས་ལྷའི་རྒྱལ་པོ་ལ་མགོར་ཐལ་མོ་སྦྱར་ཏེ་མཆོད་ནས། {{page:{number:768,folio:148b,volume:69}}}བརྒྱ་བྱིན་གྱི་མདུན་དུ་སིལ་སྙན་དང་སྒྲ་དབྱངས་དང་རོལ་མོ་སྣ་ཚོགས་ཀྱི་དགའ་བ་དང་བརྒྱ་བྱིན་གྱི་མདུན་ན་བྲོ་གར་དག་བྱེད་བཞིན་དུ་དགའ་བའི་ཚལ་ཆེན་པོ་དེ་ག་ལ་བ་དེར་འདོང་བར་བྱེད་དོ། །ལྷའི་རྒྱལ་པོ་བརྒྱ་བྱིན་ཡང་གླང་པོ་ཆེ་ས་སྲུང་གི་བུ་ལས་བབས་ནས། ལྷའི་ཚོགས་དང་ལྷན་ཅིག་ཏུ་དགའ་བའི་ཚལ་ག་ལ་བ་དེར་འཇུག་གོ། །སྟེང་དུ་ཞོན་པའི་ལྷ་ཀུན་དང་དེ་བཞིན་དུ་མགོ་ལ་ཞོན་པ་དང་དེ་བཞིན་དུ་སོ་ལ་ཞོན་པ་དང་དེ་བཞིན་དུ་རྩིབ་ལོགས་ལ་ཞོན་པ་དེ་དག་ཐམས་ཅད་གླང་པོ་ཆེ་ས་སྲུང་གི་བུ་ལས་བབས་ནས། དགའ་བའི་ཚལ་ག་ལ་བ་དེར་རྩེ་བ་དང་དགའ་བ་དང་བདེ་བར་གནས་པར་བྱ་བའི་ཕྱིར་དོང་ངོ་། །དེ་ནས་གང་དགའ་བའི་ཚལ་ཆེན་པོ་ན་སྔ་ན་འཁོད་པའི་ལྷ་དེ་དག་དང་གང་བརྒྱ་བྱིན་དང་ལྷན་ཅིག་ལྷ་མ་ཡིན་གྱི་གཡུལ་ལས་རྣམ་པར་རྒྱལ་བ་ཐོབ་པ་དེ་དག་ཐམས་ཅད་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས། དབྱར་ཟླ་བ་བཞིར་བདེ་བ་དཔེ་མེད་པ་དེ་རྗེས་སུ་མྱོང་ངོ་། །ལྷའི་རྒྱལ་པོ་བརྒྱ་བྱིན་ཡང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར། དེ་དག་ཀྱང་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ནས། དགའ་བར་བྱེད་དགའ་དགུར་སྤྱོད་པར་བྱེད་དོ། །བདེ་བ་དཔེ་མེད་པ་དེ་རྗེས་སུ་མྱོང་བ་ན། སྐབས་དེར་ཇི་སྲིད་དུ་ལས་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །ལས་དང་ཚེ་ཟད་པའི་ལྷ་གང་ཡིན་པ་དེ་དག་ཕྱིས་ལྷའི་འཇིག་རྟེན་དགའ་བའི་ཚལ་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་རྟག་ཏུ་བདེ་བར་འགྱུར་ཞིང་། སྒྱུ་རྩལ་གྱི་བློ་དྲི་མ་མེད་པ་དང་གཟུགས་མཆོག་ཏུ་མཛེས་པ་དང་སྐྱེ་བོ་ཐམས་ཅད་ཀྱི་ཡིད་དུ་ཤིན་ཏུ་འཐད་པ་དང་ཚལ་དང་འབབ་ཆུ་དང་རི་དང་ལྟེང་ཀ་དང་ཉེ་བའི་ཚལ་ཡོད་པ་དགའ་བ་རྣམས་ཀྱི་ནང་དུ་སྐྱེ་བར་འགྱུར་ལ། དེར་ཡང་སྐྱེ་བོ་མང་པོ་དགའ་བ་དང་དབང་ཆེ་བ་དང་ཤིན་ཏུ་འབྱོར་བ་དང་བདེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། གླང་པོ་{{page:{number:769,folio:149a,volume:69}}}ཆེའི་རྒྱལ་པོ་ཆེན་པོ་ས་སྲུང་གི་བུའི་ལས་དང་འབྲས་བུ་རྣམ་པར་སྨིན་པ་ལ་རྟོག་པར་བྱེད་དེ། འདི་ལྟར་དེ་ལས་ཀྱི་རྣམ་པ་གང་གིས་རྫུ་འཕྲུལ་ཆེ་བ་དང་མཐུ་ཆེ་བར་གྱུར་ནས། ལྷ་ཆེན་པོ་ལྷ་མ་ཡིན་གྱི་གཡུལ་ལས་རྣམ་པར་རྒྱལ་བ་ཐོབ་ཅིང་ལས་གང་དང་རྣམ་པ་ཇི་ལྟ་བུ་ཞིག་གིས་དུད་འགྲོར་སྐྱེས་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་འདི་ནི་སྔོན་སེམས་ཅན་ཚེ་ལོ་བདུན་ཁྲི་ཐུབ་པ་ན་བྲམ་ཟེ་ཆེན་པོ་རིག་བྱེད་དང་རིག་བྱེད་ཀྱི་ཡན་ལག་དང་སྔོན་བྱུང་བ་དང་སྔོན་གྱི་རབས་ཤེས་པ་ཞིག་བྱུང་སྟེ། དེས་སྦྱིན་པ་བྱིན་བསོད་ནམས་བྱས་དམན་པ་དང་མགོན་མེད་པ་དང་ལོང་བ་དང་སྡུག་བསྔལ་བ་རྣམས་ལ་རྟག་རེས་འཁོར་ཡང་བྱས། སེམས་ཤིན་ཏུ་དགེ་ཞིང་འཇིག་རྟེན་ཀུན་ལ་ཕན་པར་བྱེད་པ་ཡིན་ནོ། །དེའི་ཚེ་རྒྱལ་པོ་ལེགས་མཐོང་ཞེས་བྱ་བ་དེའི་དགའ་སྤྱོད་ཆེན་པོ་ཤིན་ཏུ་ཉམས་དགའ་བ་ཇི་ལྟར་ལྷ་རྣམས་དང་ཇི་ལྟར་དེ་བཞིན་གཤེགས་པའི་ལྟ་བུ་བྱེད་དེ། གླང་པོ་ཆེ་བརྒྱད་ཁྲི་བཞི་སྟོང་གསེར་གྱི་དྲ་བས་གཡོགས་ཤིང་དྲིལ་བུ་གཡེར་ཀའི་དྲ་བ་བཏགས་པ། ཀུན་ནས་གསེར་གྱི་དྲ་བས་བརྒྱན་པ་དང་རྟ་བརྒྱད་ཁྲི་བཞི་སྟོང་ཀུན་ནས་གསེར་གྱི་དྲིལ་བུ་གཡེར་ཀའི་སྒྲ་འབྱུང་བས་བརྒྱན་པ་དང་། དེ་བཞིན་དུ་བུད་མེད་བརྒྱད་ཁྲི་བཞི་སྟོང་གིས་ཡོངས་སུ་བསྐོར་ཅིང་རྗེས་སུ་འབྲང་བ་དང་། དེ་བཞིན་དུ་སིལ་སྙན་བརྒྱད་ཁྲི་བཞི་སྟོང་དག་གིས་ཡོངས་སུ་བསྐོར་ཏེ། ཉེ་བའི་ཚལ་གྱི་ཕྲེང་བ་ཞེས་བྱ་བ་གཞལ་མེད་ཁང་ག་ལ་བ་དེར་དོང་བར་བྱེད་དོ། །རྒྱལ་པོ་ལེགས་མཐོང་གི་མཆོག་ཏུ་བདེ་བ་ཤིན་ཏུ་རྒྱ་ཆེ་བའི་འབྱོར་པ་དེ་དག་ལ་བྲམ་ཟེ་དེས་ཀུན་ནས་མངོན་པར་བརྟགས་ནས། བྲམ་ཟེའི་འབྱོར་པ་ཤིན་ཏུ་ཕུན་སུམ་ཚོགས་པས་ཀྱང་རྒྱལ་པོ་ཆེན་པོ་དེའི་དགའ་སྤྱོད་བྱེད་པ་ག་ལ་བ་དེར་སོང་ངོ་། །བྲམ་ཟེ་དེའི་མིང་ནི་སྐྱེ་བོ་ཀུན་སྙོམས་ཞེས་བྱའོ། །དེ་ནས་བྲམ་ཟེ་སྐྱེ་བོ་ཀུན་སྙོམས་རྒྱལ་པོ་དེ་དང་དེའི་འབྱོར་པ་དང་ལྡན་པ་དང་། རྒྱལ་པོ་དེའི་རྟག་ཏུ་བཞོན་པ་གླང་པོ་ཆེ་སྤྲིན་བརྩེགས་ཞེས་བྱ་བ་ཡོད་དེ། དེའི་ལུས་དེ་ཀུན་ནས་དྲིལ་བུ་གཡེར་ཀའི་དྲ་བས་བརྒྱན་པ་མུ་ཏིག་གི་ཕྲེང་བ་རྣམས་བཏགས་པ། ཀུན་ནས་བཟོ་མཁས་པས་རྒྱན་བྱས་པ། རྣམ་པ་སྣ་ཚོགས་ཀྱིས་ཉེ་བར་མཛེས་པར་བྱས་{{page:{number:770,folio:149b,volume:69}}}པ། སིལ་སྙན་གྱི་སྒྲ་རྣམ་པ་སྣ་ཚོགས་ཉེ་བར་འབྱིན་པ་ན། སྐྱེད་མོས་ཚལ་དུ་འགྲོ་བའི་གླང་པོ་ཆེ་ཤིན་ཏུ་རྒྱ་ཆེ་བ་མཆོག་ཏུ་བལྟ་ན་སྡུག་པ། རབ་ཏུ་བདེ་བ་མཐོང་བ་དང་བྲམ་ཟེ་སྐྱེ་བོ་ཀུན་སྙོམས་དེ། ཀྱེ་ཨེ་མ་གླང་པོ་ཆེ་འདི་ནི་མཆོག་ཏུ་བདེ་བ་དང་ལྡན་པ་ཡིན་ཏེ། ལྷ་དེ་བཞིན་དུ་བདག་ཀྱང་ད་ནི་ལྷའི་རྒྱལ་པོ་བརྒྱ་བྱིན་གྱི་རྟག་ཏུ་བཞོན་པའི་གླང་པོ་ཆེའི་རྒྱལ་པོར་གྱུར་ཅིག་སྙམ་དུ་སེམས་སྐྱེས་སོ། །དེ་སྦྱིན་པ་དེའི་མཐུ་དང་དེའི་ལས་ཀྱི་མཐུས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷའི་རིས་སུ་ལྷའི་རྒྱལ་པོ་བརྒྱ་བྱིན་གྱི་རྟག་ཏུ་བཞོན་པ་གླང་པོ་ཆེའི་རྒྱལ་པོར་སྐྱེས་སོ། །དེ་ནས་དེའི་ཚེ་དགེ་སློང་དེས་འདི་ལྟར་ཚིགས་སུ་བཅད་དེ་སྨྲས་པ། ལས་འདི་རི་མོ་མཁན་ལྟ་བུ། །གང་དང་གང་དུ་འདྲི་བྱེད་པ། །སེམས་ཀྱི་དབང་ཕྱུག་ཆེན་པོ་ཡིས། །དེ་དང་དེར་ནི་འདི་འདྲི་བྱེད། །ཡོངས་སུ་འགྱུར་བའི་བྱེ་བྲག་གིས། གང་དང་གང་དུ་སྦྱོར་བྱེད་པ། །ཁམས་གསུམ་འཁོར་བར་རྒྱུ་བ་རྣམས། །དེ་དང་དེར་ནི་སེམས་ཀྱིས་གཏོང་། །ལུས་ཅན་རྣམས་ཀྱི་ལས་ཀུན་ནི། །སེམས་ལ་རག་ལས་འཇུག་པར་འགྱུར། །དེ་ལྟར་རྟག་ཏུ་སེམས་དུལ་བ། །འཆི་མེད་གནས་སུ་ཁྲིད་པར་འགྱུར། །བསྙེན་པར་དཀའ་ཞིང་ཡང་བ་དང་། །གང་ཡང་རུང་བར་ལྟུང་བ་ཡི། །སེམས་ནི་དུལ་ན་ལེགས་པ་ཡིན། །སེམས་དུལ་བདེ་བ་ཐོབ་པར་འགྱུར། །གང་གིས་རྟག་ཏུ་སེམས་དུལ་བ། །དེ་ཡིས་རྟག་ཏུ་ཉེས་པ་བཅོམ། །ཉེས་པ་བཅོམ་པའི་བརྟན་པོ་ལ། །སྡུག་བསྔལ་ཉིད་ཀྱིས་གནོད་མི་འགྱུར། །གང་ཞིག་འདིར་ནི་སྡུག་བསྔལ་ཞིང་། །གང་ཞིག་གཞན་དུ་སྡུག་བསྔལ་བ། །དེ་དག་ཐམས་ཅད་མི་བཟད་པའི། །སེམས་འདི་ཡང་ཞིང་གཡོས་པ་ཡིས། །ལྷ་དང་ལྷ་མིན་ཤ་ཟ་ཀླུ། །ལྟོ་འཕྱེ་སྲིན་པོར་བཅས་པ་ཡི། །གཙོ་བོ་མཆོག་གཅིག་སེམས་ཡིན་ཏེ། །དེ་ནི་སྲིད་གསུམ་རྒྱལ་པོ་བཞིན། །སེམས་ནི་ལྷ་ཡི་ཡུལ་རྣམས་དང་། །སེམས་ནི་མི་ཡུལ་རྣམས་སུ་ཁྲིད། །སེམས་ནི་ངན་འགྲོ་རྣམས་སུ་ཁྲིད། །སེམས་ཀྱིས་སྐྱེ་དགུ་འཁྱམ་པར་བྱེད། །ཕན་པ་མེད་པའི་ཡུལ་རྣམས་ཀྱིས། །འཁྲུལ་ཞིང་ཉམས་པར་གྱུར་པའི་སེམས། །{{page:{number:771,folio:150a,volume:69}}}སྲེད་པ་ཡིས་ནི་བདེས་པ་ན། །སྡུག་བསྔལ་མཐའ་མེད་པ་ལ་གནས། །སྤྱོད་པ་གཅིག་ལ་རྟག་ཏུ་སྦས། །བསྙེན་པར་དཀའ་ལ་སྟོབས་པོ་ཆེ། །ཉམས་པར་བྱེད་ལ་མི་མངོན་པ། །དེ་ནི་མི་བརྟན་མྱུར་དུ་འགྲོ། །དེ་འདྲའི་སེམས་ནི་གང་ཡིན་པ། །མཁས་པ་རྣམས་ནི་འདུལ་བར་བྱེད། །དེ་དག་བདུད་ཀྱིས་བཅིངས་ལས་འདས། །ཕ་རོལ་བདེ་བ་འབྱུང་བ་ཐོབ། །རྣམ་རྟོག་མི་བཟད་གཡོན་ཅན་ཏེ། །དེ་ནི་གཏིང་དཔག་དཀའ་ཞིང་གཡོ། །དེ་ལྟ་བུ་ལ་རྟེན་པའི་སེམས། །དམྱལ་བའི་གཡང་སར་ཉེ་བར་ལྟུང་། །ཉེས་པ་དེ་དག་ལས་གྲོལ་ཞིང་། །དབང་པོ་དོན་གྱི་དབང་མི་འགྲོ། །སྡིག་པའི་ཆོས་ཀྱིས་མ་གོས་པ། །འཆི་མེད་གནས་སུ་ཁྲིད་པར་འགྱུར། །སེམས་ནི་རྒྱུ་དང་རྐྱེན་ལས་སྐྱེས། །དེ་ནི་རྣལ་འབྱོར་མཆོག་ལ་འཇུག །མྱུར་དུ་གྱུར་པའི་དབང་གིས་སུ། །དེ་བཞིན་དེ་ནི་ཤིན་ཏུ་འཇུག །དེ་ལྟར་ལས་ནི་བྱེད་པ་ཡིས། །འབྲས་བུ་དེ་ནི་སྣ་ཚོགས་འབྱུང་། །གཅིག་ཏུ་ཕྲ་མོ་གཅིག་སྤྱད་པ། །སྐད་ཅིག་གཉིས་པར་མི་འདུག་སྟེ། །དེ་ཡི་ལུས་དང་འགྲོ་བ་ནི། །འཇིག་རྟེན་མཐའ་ནི་གང་དུ་ཁྲིད། །ལམ་ནི་གང་ནས་འགྲོ་འགྱུར་བ། །ཐམས་ཅད་དུ་ནི་ཤེས་པར་དཀའ། །གང་དུ་ལུས་ནི་འགྲོ་བ་དང་། །འདུག་པ་དང་ནི་ལས་བྱེད་པ། །དེ་ཡི་ལས་ནི་མཐོང་འགྱུར་ན། །རྣལ་འབྱོར་དེ་ནི་མི་མཐོང་ངོ་། །དེ་ནི་གདུལ་བར་དཀའ་བ་སྟེ། །དེ་ཡི་ལུས་ཀྱང་མི་རིག་གོ། །སེམས་ཅན་ཀུན་གྱི་རྟོག་མི་བཟད། །ཡང་བར་སྤྱོད་ལ་མིག་ཀྱང་མེད། །སྡིག་དང་སྡིག་མི་བྱེད་པ་མཐོང་། །དེ་ནི་སྒྱུ་མ་ལྟ་བུ་ཡིན། །དེ་ཡི་རྟོག་པ་མི་རིག་ཅིང་། །འགྲོ་བ་མེད་པ་མི་མཐོང་ངོ་། །ཚེ་རབས་དག་ནི་བརྒྱ་སྙེད་དུ། །སྐྱེ་བོ་ཐམས་ཅད་ཁྲིད་བྱེད་པ། །འདི་ནི་མཚོན་གྱིས་མི་ཆོད་ཅིང་། །མེ་ཡིས་སྲེག་པར་མི་བྱེད་དོ། །སྐྱེ་བོ་མིག་མེད་ཐམས་ཅད་ནི། །གཅོད་པར་བྱེད་ཅིང་སྲེག་པར་བྱེད། །ལས་ཀྱི་ཐག་པ་དམ་པོ་ཡིས། །སྐྱེ་བོ་བཅིངས་པ་སྡུག་བསྔལ་ཆེ། །ཚེ་རབས་དག་ནི་སྟོང་སྙེད་དུ། །ཁྲིད་པར་བྱེད་ཀྱང་མི་མཐོང་ངོ་། །སྐད་ཅིག་ཏུ་ནི་དགེ་བྱེད་ཅིང་། །སྐད་ཅིག་ཏུ་ནི་མི་དགེ་བྱེད། །དགེ་དང་མི་དགེ་བྱེད་པ་ཡི། །སེམས་དུལ་བ་ནི་བདེ་བར་འགྱུར། །སྒོ་དྲུག་ནས་ནི་བྱུང་བ་ཡིས། །ཡུལ་རྣམས་ལ་ནི་རབ་ཏུ་{{page:{number:772,folio:150b,volume:69}}}བརྐམ། །འཇིག་རྟེན་མཐར་ནི་སེམས་ཁྲིད་པ། །ཉོན་མོངས་པ་ཡང་མི་རིག་གོ། །དེ་ལྟར་དགེ་སློང་དེས་ལེགས་པར་བྱས་པ་ཆེན་པོ་དེ་ཆུང་ངུར་བསྒྱུར་བ་མཐོང་ནས། ཡིད་ལ་ལེགས་པར་བྱས་ཞེས་བྱ་བའི་ལས་གང་གིས་ཕལ་ལམ་ལྷ་གཞན་དུ་འགྱུར་བ་ཞིག་ན། འདི་ལྟར་དེ་སེམས་གཙོ་བོའི་དབང་དང་། སེམས་ཡོངས་སུ་འགྱུར་བའི་དབང་གིས་དུད་འགྲོར་གྲུབ་པ་ལྟ་ཞེས་བརྗོད་དོ། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ས་རྣམ་མཛེས་ན་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། གང་བདག་ཉིད་ཚུལ་ཁྲིམས་བསྲུངས་ཤིང་། གཞན་ཡང་བསྲུང་དུ་བཅུག །བདག་ཉིད་སྡིག་པ་མི་བྱེད་ཅིང་། གཞན་ཡང་ཟློག་པར་བྱེད། སྐྱོན་དུ་འགྲང་བར་བྱེད་ལ། ཚུལ་ཁྲིམས་ལ་ཡང་རབ་ཏུ་བཀོད། དེ་བདག་ཉིད་ཀྱང་ཚུལ་ཁྲིམས་དྲི་མ་མེད་པ་བརྟན་པ་དང་། ཉེར་བསྡོགས་ཡོངས་སུ་དག་པ་སྲུང་བར་བྱེད་པ་དང་། སྲོག་གཅོད་པ་དང་། མ་བྱིན་པར་ལེན་པ་སྤངས་པ་ཡིན་ཏེ། སྲོག་གཅོད་པ་རྣམ་པ་དུ་སྤངས་ཞེ་ན། འདིར་སྡོམ་པས་བསྡམས་པས་སེམས་ཅན་མང་པོ་དང་། གྲོག་སྦུར་མང་པོ་དང་། སྡིག་པ་མང་པོ་དང་། སྦལ་པ་མང་པོ་དང་། སྲོག་ཆགས་གནས་ན་གནས་པ་མང་པོ་དང་། ནེའུ་ལེ་མང་པོ་གནས་པའི་ས་བརྐོས་པ་གང་གིས། སེམས་ཅན་གནོད་པར་འགྱུར་བ་རྐོ་བར་མི་བྱེད་ལ། གཞན་སྡོམ་པ་བླངས་པའམ། སྡོམ་པ་མ་བླངས་པ་ཡང་ཕྱིར་ཟློག་པར་བྱེད་སྐྱོན་དུ་འགྲང་བར་བྱེད་འགོག་པར་བྱེད། འཆགས་སུ་འཇུག་པར་བྱེད་པའོ། །མ་བྱིན་པར་ལེན་པ་སྤངས་པའི་ཚུལ་ཁྲིམས་ཇི་ལྟར་འཛིན་ཅེ་ན། འདི་ལ་རྫ་མཁན་ནམ་གཞན་གྱིས་ཡོངས་སུ་བཟུང་བ་ལ་རྐུ་སེམས་ཀྱིས་ཅུང་ཟད་ཙམ་ཡང་མི་ལེན་ལ། གཞན་ལེན་ན་ཡང་ཕྱིར་ཟློག་པར་བྱེད་ཅིང་། ཚུལ་ཁྲིམས་ལ་རབ་ཏུ་འཇོག་པར་བྱེད་ལ་རྗེས་སུ་ཡི་རང་བར་མི་བྱེད་པ་ཡིན་ཏེ། དེ་ལྟར་སྲོག་གཅོད་པ་དང་། མ་བྱིན་པར་ལེན་པ་རྣམ་པར་སྤངས་པའི་སྐྱེས་བུ་དམ་པ་ཚུལ་ཁྲིམས་སྤྱོད་པ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་{{page:{number:773,folio:151a,volume:69}}}འཇིག་རྟེན་རྣམ་པར་མཛེས་ན་གནས་པའི་གནས་སུ་སྐྱེ་བར་འགྱུར་རོ། །རྟག་ཏུ་དགའ་ཞིང་གླུ་དབྱངས་དང་། བགད་པ་དང་། རྩེས་པ་དང་། རབ་ཏུ་རྩེས་པ་དང་། དགའ་དགུར་སྤྱོད་པ་སྐྱེ་བོ་རང་གི་འོད་དང་ལྡན་པས་རྟག་ཏུ་གང་བའི་ཚལ་དང་ཉེ་བའི་ཚལ་དང་སྐྱེད་མོས་ཚལ་གྱི་གནས་རྣམས་སུ་སྐྱེ་བར་འགྱུར་ཏེ། ཚུལ་ཁྲིམས་བཟང་པོ་བསྲུང་བ་མཐོ་རིས་ཀྱི་གནས་སུ་སྐྱེ་བར་འགྱུར་རོ། །ལས་བྱ་བ་ལེགས་པར་བྱས་པ་དེའི་ཡུལ་ཤིན་ཏུ་ཉམས་དགའ་ཞིང་ལོངས་སྤྱོད་དང་ལྡན་པའི་འབྱོར་པའི་འདི་ཡིན་ཏེ་འདི་ལྟ་སྟེ། ཚལ་དེ་ཀུན་ནས་གསེར་གྱི་དྲ་བའི་སྐུད་པས་ཉེ་བར་སྦྲེལ་ཞིང་དྲིལ་བུ་གཡེར་ཀའི་སྒྲ་སི་ལི་ལི་འབྱུང་ངོ་། །དེ་ལ་དྲིལ་བུ་གཡེར་ཀའི་རྣམ་པ་ནི་འདི་དག་ཡིན་ཏེ་འདི་ལྟ་སྟེ། གང་ལས་ཀྱིས་བྱས་པའི་བཻ་ཌཱུརྱའི་དྲིལ་བུ་གཡེར་ཀ་རྒྱང་རིང་པོ་ཉིད་ནས་མཐོང་ནས། འདི་ལྟར་ལས་བྱ་བ་ལེགས་པར་བྱས་པ་ཞི་བ་ཁྱོད་བྱོན་པ་ལྟ་ཞེས་སྨྲ་ཞིང་། འདི་ལྟར་ཚིགས་སུ་བཅད་དེ་སྨྲས་པ། ཡིད་ནི་ཤིན་ཏུ་དང་བ་ཡིས། །ཚུལ་ཁྲིམས་དག་ནི་གང་བསྲུངས་པ། །དེ་ནི་ཚུལ་ཁྲིམས་བསྲུངས་པ་ཡི། །བདེ་བ་འདིར་ནི་ཉེ་བར་གནས། །ཚུལ་ཁྲིམས་ལེགས་པར་བསྲུངས་པ་དང་། །གོམས་པ་དུ་མ་བྱས་པ་ཡི། །ཡོངས་སུ་འགྱུར་བ་བདེ་བ་དང་། །མྱ་ངན་འདས་པའང་རྟོགས་པར་འགྱུར། །ཚུལ་ཁྲིམས་ངན་འགྲོ་རྣམས་ལས་སྐྱོབ། །ཚུལ་ཁྲིམས་བཟང་འགྲོར་ཁྲིད་པར་བྱེད། །དེ་ལྟར་ཚུལ་ཁྲིམས་རྟག་ཏུ་སྲུངས། །ཡོངས་སུ་འགྱུར་བའི་བསིལ་བ་ཡིན། །འཆི་དུས་ཡང་དག་འབྱུང་བའི་ཚེ། །ཚུལ་ལྡན་ག་ལས་འཇིགས་པ་མེད། །ངན་འགྲོ་ལས་སྐྱོབ་བདག་ལས་མེད། །ཚུལ་ཁྲིམས་སྐྱོབ་པ་མཆོག་ཡིན་ནོ། །དེ་ནི་ཁྱོད་དེ་ཚུལ་ཆེན་གྱིས། །ཐམས་ཅད་དུ་ནི་བསྲུངས་པ་ཡིན། །ལྷ་ཡི་གནས་སུ་འོངས་པ་དག །ཤིན་ཏུ་བག་མེད་མ་བྱེད་ཅིག །དེ་ལྟར་ལྷ་དེ་ལེགས་པར་བྱས་པའི་ལས་ཀྱིས་དྲིལ་བུ་གཡེར་ཀའི་སྒྲ་དེས་བག་མེད་པའི་ཉེས་པ་རྣམས་ཁོང་དུ་ཆུད་པར་བྱེད་དོ། །དེ་ནས་གང་ལྷ་ཡུན་རིང་བར་ཚུལ་ཁྲིམས་བསྲུངས་པ་དེ། ལེགས་པར་ཁོང་དུ་ཆུད་ནས། སྐད་ཅིག་ཙམ་དུ་ཡང་ཤིན་ཏུ་བག་མེད་པ་མི་བྱེད་དོ། །གང་གིས་ཚེ་རབས་མང་པོ་ཤིན་ཏུ་གོམས་པ་མེད་པ་དེ་ནི་དེའི་ཚེ། སྒྲ་རྣམ་པར་འབྱིན་{{page:{number:774,folio:151b,volume:69}}}པ་ཡི་ཁོང་དུ་མི་ཆུད་པར་འགྱུར་ལ། དེ་ལྟར་དེ་ཕྱིར་ཞིང་ཤིན་ཏུ་བག་མེད་པར་འགྱུར་བ་ཞིག་ན། དེ་ལྟར་དེ་ཡང་དག་པར་ཁོང་དུ་ཆུད་ནས། དེ་ནས་ཡང་གཞན་དུ་འགྲོ་བར་བྱེད་དེ། ཚལ་དང་ཉེ་བའི་ཚལ་རིན་པོ་ཆེ་སྣ་བདུན་གྱིས་ཉེ་བར་མཛེས་པར་བྱས་པའི་གནས་རྣམས་ག་ལ་བ་དེར་འགྲོ་བར་བྱེད་དོ། །རྣམ་མཛེས་ཀྱི་ཚལ་དེ་ཡང་ཀུན་ནས་དཔག་ཚད་སུམ་སྟོང་ཡོད་པ་ས་བཞི་པོ་འདི་དག་སྟེ་ཚལ་ཆེན་པོའི་ས་གཞི་དང་གྲོང་ཁྱེར་ཆེན་པོ་བལྟ་ན་སྡུག་པ་ཞེས་བྱ་བ་ཐམས་ཅད་ཆེ་བ་ཡིན་ལ། ས་ལྷག་མ་གཞན་དག་ནི་ཆུང་བ་ཡིན་ནོ། །ཚལ་དེ་ཡང་ཀུན་ནས་གྲུ་བཞི་པ་ཡིན་ཏེ། ཚལ་དེའི་ངོས་བཞི་ལ་བཻ་ཌཱུརྱ་ཤིན་ཏུ་དྲི་མ་མེད་པའི་དཔག་བསམ་གྱི་ཤིང་ཆེན་པོ་བཞི་ཡོད་དེ་ཤིང་དེ་དག་གི་འོད་རྒྱར་ཀུན་ནས་དཔག་ཚད་ཙམ་ལ། རིང་དུ་ཡང་དཔག་ཚད་ལྔ་སྟོང་དུ་འབྱུང་སྟེ། ཤིང་དེ་དག་གི་འོད་ཉི་མ་བཞིན་དུ་སྣང་ངོ་། །ཤིང་དེ་དག་གི་ཡལ་ག་དང་ལོ་མ་རྣམས་ལ་ལྷ་དང་ལྷ་མོའི་ཚོགས་ལྷན་ཅིག་རྩེ་བར་བྱེད་ཅིང་ཡིད་ལ་གང་དང་གང་འདོད་པ་དེ་དེ་དག་ལས་འཐོབ་བོ། །ཤིང་དེ་དག་གི་དབུས་ན། རྣམ་མཛེས་ཀྱི་ཚལ་དེ་ཀུན་ནས་གསེར་དང་དངུལ་དང་བཻ་ཌཱུརྱའི་པད་མའི་རྫིང་རྣམས་ཀྱིས་ཉེ་བར་མཛེས་པར་བྱས། གསེར་བཙོ་མ་དྲི་མ་མེད་པའི་ཤིང་ལྗོན་པ་རྣམས་ཀྱིས་ཉེ་བར་མཛེས་པར་བྱས། ཀུན་ནས་ཞིང་མ་རྨོས་པ་ཆེན་པོ་ཤིན་ཏུ་དྲི་མ་མེད་ཅིང་ཤིན་ཏུ་གཙང་བ་དང་ཤིན་ཏུ་རོ་ཞིམ་པ་དང་བརྩོན་འགྲུས་ཆེན་པོས་ཉེ་བར་མཛེས་པར་བྱས། བྱ་དཀར་པོ་དྲི་མ་མེད་པ་ལྟ་བུ་མཐོང་ན་ཡིད་དུ་འཐད་པ་ཐོས་ན་ཉམས་དགའ་བ་སྒྲ་འབྱིན་པ་རྣམས་ཀྱིས་ཉེ་བར་མཛེས་པར་བྱས་སོ། །ཚལ་དེ་ན་གང་བྱ་དངུལ་གྱི་སྒྲོ་ཡོད་པ་དེ་དག་གི་མགོ་གསེར་ལ། ལྟོ་བ་བཻ་ཌཱུརྱ། མཆུ་ཀེ་ཀེ་རུ། མིག་པད་མ་རཱ་གའི་མདོག་ལྟ་བུ་ཡིན་ཏེ། དེ་ལྟར་བྱ་ཐམས་ཅད་ཀྱི་ཁ་དོག་རྣམ་པར་དབྱེའོ། །གང་ཤིང་རྣམས་ཀྱི་ཁ་དོག་དངུལ་ལྟ་བུ་དེ་དག་གི་སྟེང་ན་གསེར་གྱི་བྱ་རྣམས་གནས། གང་གསེར་གྱི་ཤིང་ལྗོན་པ་དེ་དག་ལ་དངུལ་གྱི་བྱ་རྣམས་གནས། གང་བཻ་ཌཱུརྱའི་ཤིང་ལྗོན་པ་དེ་དག་གི་ཡལ་གའི་གསབ་གསེབ་ན་བྱ་པད་མ་རཱ་གའི་མདོག་ལྟ་བུ་གནས། གང་ཤིང་ལྗོན་པ་པད་མ་རཱ་གའི་མདོག་ལྟ་བུ་དེ་དག་ལ་བྱ་མཐོན་ཀའི་ཁ་{{page:{number:775,folio:152a,volume:69}}}དོག་ལྟ་བུ་རྒྱུ་སྟེ། འབྲས་བུ་ཐམས་ཅད་ལ་ཟ་ཞིང་སྦྲང་རྩི་དག་ལ་ཡང་འཐུང་ངོ་། །གང་ཀུན་ནས་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ལ་རིན་པོ་ཆེ་སྣ་བདུན་གྱི་སྒྲོ་བཀྲ་བའི་བྱ་དེ་དག་ཀྱང་རྩེ་བར་བྱེད། སྐད་འབྱིན་པར་བྱེད་དོ། །དེ་ལྟར་བུང་བའི་ཚོགས་ཀྱང་པད་མ་མང་པོ་རྣམས་ཀྱི་ནང་ན། ལས་སྣ་ཚོགས་བྱས་པ། ལུས་བཀྲ་བ། དུས་ཀྱི་བསམ་པ་སྣ་ཚོགས་ཡོད་པ། པད་མའི་གསེབ་ཏུ་ཞུགས་ཤིང་ཟེ་བའི་གསབ་གསེབ་ན་གནས་པ་རྣམས་དགའ་བར་བྱེད་ཕན་ཚུན་རྩེ་བར་བྱེད། ཡོངས་སུ་སྤྱོད་པར་བྱེད་དོ། །དེ་ལྟར་ཤིང་ལྗོན་པའི་རྣམ་པ་དེ་ལྟ་བུའི་གྲིབ་མ་ཡོན་ཏན་ཀུན་འབྱོར་པའི་སྟེང་ན། ལྷ་རྣམས་ལྷ་མོའི་ཚོགས་དང་ལྷན་ཅིག་ཏུ་དགའ་བར་བྱེད། ཡོངས་སུ་སྤྱོད་པར་བྱེད་དོ། །ཚལ་དེ་ཡང་ལྷ་ཐམས་ཅད་ཀྱི་ཡོན་ཏན་ཀུན་ཤིན་ཏུ་ཕུན་སུམ་ཚོགས་པ་ཡིན་ཏེ། གང་གི་ཚེ་ལྷ་རྣམས་ལྷ་མ་ཡིན་རྣམས་དང་གཡུལ་འགྱེད་པར་འགྱུར་བ་དེའི་ཚེ། ལྷའི་རྒྱལ་པོ་བརྒྱ་བྱིན་ལྷ་རྣམས་ལ་འདི་ལྟར་ལྷ་རྣམས་སྟ་གོན་གྱིས་ཤིག །རི་བོ་ཟླ་བ་ལ་གནས་པའི་ལྷ་མ་ཡིན་འདི་དག་ལྷ་རྣམས་ལ་མངོན་པར་གནོད་པ་བྱེད་ཀྱིས་ཆོས་ཤིག་ཅེས་བསྒོའོ། །དེ་ཐོས་ནས་སུམ་ཅུ་རྩ་གསུམ་པའི་ལྷ་རྣམས་རྣམ་མཛེས་ཀྱི་ཚལ་ག་ལ་བ་དེར་དོང་སྟེ་ཕྱིན་ནས། ལྷའི་ཚོགས་ཐམས་ཅད་དང་བརྒྱ་བྱིན་གྱི་མདུན་དུ་འགྲོ་བ་དག་རྣམ་མཛེས་ཀྱི་ཚུལ་དུ་འཇུག་གོ་དེ་རྣམས་ཞུགས་ནས་ཀྱང་ཕྱོགས་བཞི་དག་གི་ཕྱོགས་བཞི་ག་ལ་བ་དེ་རྣམས་ན། ལྷའི་བཻ་ཌཱུརྱའི་ཤིང་ལྗོན་པ་ཆེན་པོ་ཤིན་ཏུ་དྲི་མ་མེད་པ་བཞི་ཡོད་པ་དེ་དག་གི་སྡོང་པོ་གང་ཡིན་པ་དེ་དག་ལ་མེ་ལོང་བཞིན་དུ་ལྷ་རྣམས་ཀྱི་ལུས་མངོན་ནོ། །དེ་དག་རྣམ་པར་རྒྱལ་བའི་མཚན་མ་མཐོང་བ་དང་ཡང་ལྷ་གང་དག་ལྷ་དང་ལྷ་མ་ཡིན་གྱི་གཡུལ་འགྱེད་པ་ན་ཡན་ལག་དང་འབྲལ་བའམ་ཆད་པར་འགྱུར་བ་རང་གིས་སྤྱོད་པ། གཟུགས་བརྙན་གང་འབྱུང་བ་ཤིང་དེ་རྣམས་ཀྱི་ནང་ན་སྣང་སྟེ། གང་ལྷ་ཡན་ལག་ཆད་པར་འགྱུར་བ་དེ་དག་དེ་ཉིད་དུ་ཡང་ཕྱིར་སྐྱེ་བར་འགྱུར་ལ་གང་དེའི་མགོ་གཅོད་པའམ་རྐེད་པ་གཅོད་པ་ནི་མ་གཏོགས་ཏེ། དེ་ལྟར་ལྷ་དེ་དག་ཕྱིར་སྐྱེ་བར་མི་འགྱུར་རོ། །ཇི་ལྟར་ལྷ་མགོ་གཅོད་པའམ་རྐེད་པ་གཅོད་པར་འགྱུར་བ་དེ་བཞིན་བདག་{{page:{number:776,folio:152b,volume:69}}}ཉིད་ཀྱིས་མཐོང་བར་འགྱུར་ཏེ། དེ་ལ་བདག་ཉིད་དེ་མཐོང་ནས་ལྷ་དེ་དག་ལ་བསྙད་དོ། །ལྷ་དེ་རྣམས་དེ་འཆི་བའི་དུས་ཡོངས་སུ་སྤང་བའི་དོན་དུ་བརྒྱ་བྱིན་ལ་འདི་ལྟར་ལྷ་འདི་དག་ནི་ལྷ་མ་ཡིན་རྣམས་དང་། གཡུལ་འགྱེད་པའི་ཚེ་འགུམ་པར་འགྱུར་རོ་ཞེས་བསྙད་དོ། །དེ་ཐོས་ནས་བརྒྱ་བྱིན་གྱིས། གྲོགས་པོ་ཁྱོད་གཡུལ་འགྱེད་པར་མ་འགྲོ་ཤིག །ཁྱོད་ཀྱི་ཚེའི་བར་ཆད་དུ་མ་གྱུར་ཅིག་ཅེས་ཟློག་པར་བྱེད་དོ། །འབྲས་བུ་དེ་གང་གི་ཡིན་ཞིག་གུ་སྙམ་དུ་དགེ་སློང་དེ་སེམས་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་དང་ཡིད་སྙིང་རྗེ་དང་ལྡན་པར་འགྱུར་བ་གང་གིས་ཤེན་པས་གསད་པར་བཤམས་པ་ལས་ཐར་བར་བྱས་པའི་ལས་ཀྱི་རྣམ་པར་སྨིན་པ་དེས་རྣམ་མཛེས་སུ་ཤིང་ལྗོན་པའི་རྣམ་པ་དེ་ལྟ་བུ་སྐྱེ་སྟེ། མེ་ལོང་ལྟ་བུར་གྱུར་པ་དེ་ལ་གཟུགས་བརྙན་སྣང་ངོ་། །དེ་ནས་ཡང་ལྷ་རྣམས་རྣམ་མཛེས་ཀྱི་ཚལ་ག་ལ་བ་དེར་འདོང་ངོ་། །དོང་ནས་ཀྱང་རྣམ་མཛེས་ཀྱི་ཚལ་དེའི་དབུས་ན་ཚལ་ཡོད་དེ། དེ་ཡང་འདོད་པ་ཐམས་ཅད་ཀྱི་ཤིང་ལྗོན་པ་རྣམས་ཀྱིས་ཉེ་བར་མཛེས་པར་བྱས་པ་ཡིན་ལ་དེར་ཞུགས་ནས་ལྷ་རྣམས་གྲོས་བྱེད་དོ། །འདི་ལྟར་ལྷ་དང་ལྷ་མ་ཡིན་རྣམས་ཀྱི་དཔུང་ཆེ་ཆུང་ལ་སེམས་པར་བྱེད་དེ། ལྷ་མ་ཡིན་རྣམས་དཔུང་གང་དང་ལྡན་ཞིང་། ལྷ་རྣམས་དཔུང་གང་དང་ལྡན་ཞིག་ཅེས་ལྷ་དེ་རྣམས་ཕན་ཚུན་དཔྱོད་པར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་ལྷ་རྣམས་ལ་སྨྲས་པ། ཆོས་ལ་རྟེན་པ་དག་ནི་ཆོས་ཀྱིས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། གང་གི་ཚེ་འཛམ་བུའི་གླིང་ན་གནས་པའི་མི་རྣམས་རྩོད་པའི་དུས་སུ་དགེ་བ་བཅུའི་ལས་ཀྱི་ལམ་གཙོར་འཛིན་ཅིང་། དགེ་བ་བཅུའི་ལས་ཀྱི་ལམ་ཡང་དག་པར་བླངས་ཏེ་སྤྱོད་པ་དང་ཕ་རོལ་ཡང་སྤྱོད་དུ་འཇུག་པ་དང་ལུས་དང་ངག་གི་ཚུལ་ཁྲིམས་རྣམ་པ་བདུན་ཡང་མ་རལ་བ་དང་མ་ཞིག་པ་དང་མ་ཉམས་པ་དང་བརྟན་ཞིང་ཚུལ་འཆོས་པ་མེད་པར་བསྲུངས་པ་དེའི་ཚེ། འཛམ་བུའི་གླིང་གི་མི་རྣམས་འཆི་བའི་དུས་བྱས་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། ཇི་ལྟར་སྒྲོ་བ་བྱེ་མས་བཀང་བ་ཁ་ཐུར་དུ་བསྟན་པའི་བྱེ་མའི་ཤུགས་འབབ་པ་བཞིན་དུ་དེ་ལྟར་མི་དག་ལྷ་རྣམས་ཀྱི་ནང་དུ་སྐྱེ་{{page:{number:777,folio:153a,volume:69}}}བར་འགྱུར་རོ། །དེ་ལྟར་ལྷའི་དཔུང་མངོན་པར་འཕེལ་ལ། ལྷ་མ་ཡིན་གྱི་དཔུང་ཡོངས་སུ་འགྲིབ་སྟེ། ལྷ་མ་ཡིན་གྱི་བརྩོན་འགྲུས་ཞན་པར་འགྱུར་བ་དེའི་ཚེ། རི་བོ་ཟླ་བ་ལ་གནས་པའི་ལྷ་མ་ཡིན་གྱི་དཔུང་། ལྷ་རྣམས་ཀྱིས་ཟློག་པ་ཉིད་དུ་བྱེད་དོ། །དེ་ནས་དུས་གཞན་དུ་ལས་ཀྱི་ལམ་དྲི་མ་ཅན་སྤྱོད་པའི་མི་རྣམས་དགེ་བའི་ལས་ཀྱི་ལམ་རལ་བ་དང་ཞིག་པ་དང་ཉམས་པ་དང་བརྟན་པོར་མི་སྤྱོད་པ་དེའི་ཚེ། འཛམ་བུའི་གླིང་གི་མི་རྣམས་འཆི་བའི་དུས་བྱས་ནས། ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ་འདི་ལྟ་སྟེ། ཤིང་ལྗོན་པ་ཨ་མྲ་རབ་ཏུ་སྨིན་པ་དག་ལ་སྐྱེས་བུ་སྟོབས་དང་ལྡན་པས་ཤིན་ཏུ་སྒུལ་བར་བྱེད་དོ། །དེ་ཤིན་ཏུ་བསྒུལ་བ་ན་ཇི་ལྟར་ཨ་མྲ་ལྷུང་བ་དེ་ལྟར་མི་དག་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ནས་ཡང་དུས་དམས་པ་ན། དགེ་བ་ཤིན་ཏུ་དྲི་མ་ཅན་སྤྱོད་པའི་མི་འབྱུང་བ་རྣམས་ལུས་དང་ངག་གི་ཚུལ་ཁྲིམས་མི་སྲུང་ཞིང་ཤིན་ཏུ་བརྟན་པོར་མི་སྤྱོད། །ཤིན་ཏུ་དཀར་བ་མ་ཡིན། རྟག་པར་མ་ཡིན་པ་དེ་དག་འཆི་བའི་དུས་བྱས་ནས་ལྷ་ཤིན་ཏུ་དམན་པ་རྣམས་ཀྱི་ནང་དུ་སྐྱེ་བར་འགྱུར་ཏེ་འདི་ལྟ་སྟེ། ཤིང་ལྗོན་པ་བིལ་བ་སྦོམ་པོ་བརྟན་པ་འབྲས་བུ་མ་སྨིན་པར་གྱུར་པ་ལ་མི་སྟོབས་ཆུང་ངུའི་འདོམ་གྱིས་འཁྱུད་ནས་ཤིན་ཏུ་སྒུལ་བར་བྱེད་པ་དེ་ཚེགས་ཆེན་པོས་ཤིན་ཏུ་སྒུལ་བར་བྱེད་དོ། །གང་སྒུལ་བར་བྱེད་པ་དེ་དག་ཀྱང་ཤིན་ཏུ་ཞན་པ་ཡིན་ཏེ། དེ་བསྒུལ་བ་ན་བིལ་བའི་འབྲས་བུ་གང་ཞིག་འབབ་པ་ན་སྨིན་པ་ཉུང་ཟད་ཅིག་འབབ་པར་འགྱུར་བ་དེ་བཞིན་དུ། ད་ལྟར་གྱི་མི་ཚུལ་ཁྲིམས་དྲི་མ་ཅན་དེ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ལྷ་ཁྱེད་ཅག་ཀྱང་ཤིན་ཏུ་བག་མེད་པ་ལ་གནས་ལ། ཤིན་ཏུ་བག་མེད་པ་ལ་གནས་པ་དེ་ནི་བག་མེད་པས་ཆོག་སྟེ། ལྷ་མ་ཡིན་གྱི་དཔུང་ནི་འཕེལ་ལོ། །ལྷའི་དཔུང་ནི་འགྲིབ་བོ། །དེ་ལྟར་ཆོས་མ་ཡིན་པ་སྤྱོད་པའི་མི་རྣམས་ཆོས་མ་ཡིན་པའི་ཚུལ་དང་། ལུས་དང་ངག་གི་ཚུལ་ཁྲིམས་རྣམ་པ་བདུན་མི་སྤྱོད་ཅིང་མ་རུངས་པ། ཕ་རོལ་གདུང་བར་བྱེད་པ། མར་མི་འཛིན་པ། ཕར་མི་འཛིན་པ། ཆོས་མ་ཡིན་པ་དང་ལྡན་པ། ཆོས་མ་ཡིན་པའི་རྗེས་སུ་འཇུག་པ་དེ་དག་འཆི་བའི་དུས་བྱས་ནས་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་{{page:{number:778,folio:153b,volume:69}}}དུ་སྐྱེ་བར་འགྱུར་ཏེ་འདི་ལྟ་སྟེ། སྒྲོ་བ་བྱེ་མས་བཀང་བའི་ཁ་ཐུར་དུ་བསྟན་ནས། སྐྱེས་བུ་སྟོབས་དང་ལྡན་པས་ཇི་ལྟར་ཁ་ནས་བླུགས་ཏེ་གཏོང་བ་དེ་བཞིན་དུ་ད་ལྟར་གྱི་མི་རྣམས་སེམས་ཅན་དམྱལ་བ་དང་དུད་འགྲོ་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་དགེ་བ་དང་མི་དགེ་བ་སྤྱོད་པའི་མི་འབྱུང་བ་དེ་དག་དེ་ལྟར་ཚུལ་ཁྲིམས་ཕྱོགས་གཅིག་པ་ཅུང་ཟད་དང་ལུས་ཀྱི་ཅུང་ཟད་དང་ངག་གི་ཅུང་ཟད་སྲུང་བ་དེའི་ཚེ། འཆི་བའི་དུས་བྱས་ནས། ཁ་ཅིག་ནི་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་ལ། ཁ་ཅིག་ནི་ལྷ་རྣམས་ཀྱི་ནང་དུ་སྐྱེ་སྟེ་འདི་ལྟ་སྟེ་ཤིང་ལྗོན་པ་ཨ་མྲ་སྨིན་པ་དག་ལ་སྐྱེས་བུ་སྟོབས་དང་ལྡན་པའི་འདོམ་གྱིས་འཁྱུད་པ་དག་གང་ཨ་མྲ་རབ་ཏུ་སྨིན་པའི་འབྲས་བུ་དེ་དང་དེ་དག་ཏུ་ལྟུང་བར་འགྱུར་ལ། གང་མ་སྨིན་པ་དེ་དག་ནི་ལྟུང་བར་མི་འགྱུར་རོ། །དེ་བཞིན་དུ་དགེ་བ་འདྲེས་པར་སྤྱོད་པའི་མི་རྣམས་ཁ་ཅིག་ནི་ལྷ་རྣམས་ཀྱི་ནང་དུ་སྐྱེ་ལ། ཁ་ཅིག་ནི་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་རོ། །གང་གི་ཚེ་ཐམས་ཅད་དུ་ཆོས་མ་ཡིན་པའི་སྐྱེ་དགུ་ཕལ་ཆེར་འབྱུང་བ། མར་མི་འཛིན་ཕར་མི་འཛིན་དགེ་སྦྱོང་དུ་མི་འཛིན་བྲམ་ཟེར་མི་འཛིན་རིགས་ཀྱི་རྒན་རབས་ཀྱི་རྗེས་སུ་མི་འཇུག་པ། ལུས་དང་ངག་གི་ཚུལ་ཁྲིམས་ཅུང་ཟད་ཀྱང་མི་སྲུང་བ་དེའི་ཚེ། འཛམ་བུའི་གླིང་གི་མི་དེ་རྣམས་འཆི་བའི་དུས་བྱས་ནས་སེམས་ཅན་དམྱལ་བ་དང་ཡི་དགས་དང་ལྷ་མ་ཡིན་རྣམས་ཀྱི་ནང་དུ་སྐྱེ་བར་འགྱུར་ཏེ། དེའི་ཚེ་ལྷ་མ་ཡིན་གྱི་སྟོབས་ནི་འཕེལ་ལོ། །ལྷའི་སྟོབས་ནི་ཡོངས་སུ་འགྲིབ་བོ། །དེ་ལ་ང་ཡང་ལྷ་དང་ལྷ་མ་ཡིན་གྱི་གཡུལ་འགྱེད་པར་འགྲོ་སྟེ། ང་ཉིད་ཀྱིས་རྒྱལ་བར་ནུས་ཀྱི། ལྷ་གཞན་དག་གིས་ནི་མ་ཡིན་ནོ། །དེ་ལྟར་འདི་ཡིད་ལ་བྱོས་ལ་ལྷ་རྣམས་ཆོས་ལ་འབད་པར་གྱིས་ཤིག །ཆོས་ལ་ཡང་དག་པར་དགའ་བས་ནི་འཇིག་རྟེན་འདི་དང་ཕ་རོལ་ཀུན་ཏུ་བསྲུངས་པར་འགྱུར་རོ། །མཐུ་རྣམས་ཀྱི་ནང་ན་ནི་ཆོས་མཐུ་ཆེ་སྟེ་གཞན་མཐུར་མི་སྣང་ངོ་། །དེ་ལྟར་ཡིད་ལ་བྱ་བ་འདི་ཡིད་ལ་བྱོས་ཏེ། ལྷ་མ་ཡིན་ཕམ་པར་བྱ་བ་ལ་རབ་ཏུ་འབོད་ཅིག །དེ་སྐད་ཅེས་བསྒོ་བ་དང་བརྒྱ་{{page:{number:779,folio:154a,volume:69}}}བྱིན་ལ་འདི་སྐད་ཅེས་སྨྲས་སོ། །ཇི་ལྟར་ཁྱོད་ཀྱིས་བཀའ་སྩལ་པ་དེ་བཞིན་དུ་སྒྲུབ་ཅིང་མཆིས་ཏེ། ཇི་ལྟར་བརྒྱ་བྱིན་གྱིས་བདག་ཅག་ལ་བཀའ་སྩལ་པ་དེ་བཞིན་ནོ་ཞེས་སྨྲས་ནས། གོ་ཆའི་ཚལ་ག་ལ་བ་དེར་གོ་ཆ་བགོ་བའི་དོན་དུ་འདོང་བར་བྱེད་དོ། །དེ་ནས་ཤིང་དེ་དག་ལས་ལྷ་རྣམས་ཀྱི་གོ་ཆ་མི་ཕྱེད་པ་དག་རབ་ཏུ་འབྱུང་སྟེ། གང་གྱོན་ནས་ལུས་མི་ཕྱེད་པ་རྣམས་དེ་ལྟར་ཐམས་ཅད་རྣམ་པར་སྤང་ངོ་། །ཇི་ལྟར་རི་བོའི་རྩེ་ལ་གནས་པའི་ཉི་མ་འོད་དམར་པོ་འཆར་བ་དེ་ལྟར་བརྗིད་པ་ན། རི་བོ་ཟླ་བ་ཞེས་བྱ་བ་ག་ལ་བ་དེར་གཡུལ་འགྱེད་པའི་དོན་དུ་འདོང་བར་བྱེད་དེ། དེ་ནས་ཡང་ལྷ་དང་ལྷ་མ་ཡིན་གཡུལ་འགྱེད་པ་སྔ་མ་བཞིན་དུ་དེ་རྣམས་གཡུལ་འགྱེད་དོ། །དེ་ནས་གང་ལྷ་དེ་རྣམས་རྣམ་མཛེས་སུ་སོ་སོར་གནས་ཏེ། འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དེ་དག་ཕན་ཚུན་གྲོགས་སུ་གྱུར་པ། ཡིད་འདོད་ཆགས་ཀྱིས་རབ་ཏུ་མྱོས་པ་ཀུན་འདི་ལྟ་སྟེ། བཻ་ཌཱུརྱའི་ཚལ་དང་གསེར་གྱི་ཤིང་ལྗོན་པའི་ཚལ་དང་རིན་པོ་ཆེ་ཀེ་ཀེ་རུའི་ཚལ་དང་ལྷའི་མེ་ཏོག་དང་འབྲས་བུ་འབྱོར་པ་དང་བྱ་སྒྲ་སྣ་ཚོགས་འབྱིན་པ། དགའ་བ་རྣམས་ཀྱི་ནང་ན་དགའ་བར་བྱེད་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷའི་བྱ་རྣམས་ཀྱི་ལས་ཀྱི་རྣམ་པར་སྨིན་པ་ལ་རྗེས་སུ་སེམས་པར་བྱེད་དེ། བྱ་འདི་དག་ལས་གང་གིས་ཁ་དོག་དང་ཆ་བྱད་སྣ་ཚོགས་སུ་འདུག་པ་དང་སྒྲ་སྣ་ཚོགས་འབྱིན་པ་དང་རིན་པོ་ཆེའི་ཤིང་ལྗོན་པ་སྣ་ཚོགས་ཀྱི་ནང་ན་བདེ་བར་འཁོད་ཅིང་། ཚལ་དང་ཉེ་བའི་ཚལ་རྣམས་ཀྱི་ནང་ན་དགའ་བར་བྱེད་རྩེ་བར་བྱེད་ཡོངས་སུ་སྤྱོད་པར་བྱེད་སྙམ་མོ། །ལས་ཀྱི་དེ་ཁོ་ན་ཞིབ་མོར་ཤེས་པ་དེ་ལས་ཀྱི་འབྲས་བུ་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་བརྟགས་ན། རི་མོ་མཁན་གླ་ཟ་བ་སེམས་ལ་གཡོ་མེད་པ་གང་གིས་གཟུགས་སམ་ཀུན་དགའ་ར་བའམ། སྐྱེད་མོས་ཚལ་ཚོན་རྩི་ཁ་དོག་བཟང་པོ་སྣ་ཚོགས་ཀྱིས་རྣམ་པར་འདྲི་བ་འདི་ལྟ་སྟེ། ཁ་དོག་སྔོན་པོ་དང་སེར་པོ་དང་དམར་པོ་དང་འདྲེས་པ་རྣམས་ཀྱིས་རྩིག་ངོས་སམ་གཙུག་ལག་ཁང་ངམ་མཆོད་རྟེན་ཀྱི་ཁང་པའི་ནང་དུ་སངས་རྒྱས་ཀྱི་བྱིན་གྱི་རླབས་ཀྱིས་གླ་ཟ་བས་ཤིང་ལྗོན་པ་{{page:{number:780,folio:154b,volume:69}}}དང་། བྱ་དང་། མི་དང་། སྟག་དང་། རྟ་དང་། གྲོང་ཁྱེར་དང་། ཚལ་དང་། ཉེ་བའི་ཚལ་དང་། ལྟེང་ཀ་དང་། སྐྱེད་མོས་ཚལ་དང་། པད་མའི་ཚལ་དང་། མཚོ་དང་། དགེ་སྦྱོང་དང་། བྲམ་ཟེ་དང་། གྲོང་དང་། ཚོང་རྡལ་དང་། གཞལ་མེད་ཁང་ལ་སོགས་པ་བྲིས་པ་དང་སངས་རྒྱས་དང་ཆོས་ཀྱི་བྱིན་གྱི་རླབས་ཀྱིས་ཡོན་བདག་རྣམས་ཀྱི་ལུང་བཞིན་དུ་བཟོ་བོ་གླ་བ་ལས་བྱེད་པ་རྣམས་ཀྱིས་གཞི་བསྙམས་པ་དང་། བྱུགས་པ་དང་། གསེར་དང་། དངུལ་ལས་བྱས་པའམ་ཟངས་ལས་བྱས་པའམ་དེ་དག་ལ་སོགས་པ་གཟུགས་གཞན་དག་ཚོན་རྩི་བཟང་པོ་དག་གིས་སྣ་ཚོགས་སུ་བྲིས་ན། དེ་དག་ལུས་དང་བྲལ་ནས་བདེ་འགྲོ་ལྷ་རྣམས་ཀྱི་ནང་དུ་འདྲི་འདྲི་བ་དེ་བཞིན་དུ་བྱར་སྐྱེའོ། །ཚུལ་ཁྲིམས་སྤངས་པ་ལས་སྣ་ཚོགས་བྱས་པ་དེས་རི་དགས་དང་བུང་བར་གྱུར་ནས་དགའ་བར་བྱེད་དོ། །དེ་ལྟར་ལྷ་རྣམས་ཀྱི་ལས་དང་འབྲས་བུ་དང་འཐུན་པར་འགྱུར་ཏེ། ཇི་ལྟར་བླུན་པོ་དེ་རྣམས་ཀྱིས་ལས་དེ་དག་སེམས་པ་བཞིན་བྱས་པ་དེ་བཞིན་དུ་དེ་དག་བླུན་པོར་གྱུར་ནས། ལྷ་རྣམས་ཀྱི་ཚལ་དང་ཉེ་བའི་ཚལ་བདེ་བ་དང་ཤིང་ལྗོན་པ་དང་རིའི་རྩེ་མོ་རྣམས་སུ་བདེ་བ་དེ་དག་མྱོང་བར་འགྱུར་རོ། །གང་གིས་ཇི་ལྟར་གཞི་སྦྱངས་པ་དང་བྱུགས་པ་དང་བལ་གླང་གི་སོའམ་དངུལ་ལམ་གསེར་ལ་སོགས་པ་ལ་གཟུགས་ཇི་ལྟ་བ་བཞིན་བྱས་པ་ནི། ལས་རྣམ་པ་སྣ་ཚོགས་དུ་མའི་གཟུགས་རྒྱའི་འབུར་ལྟ་བུར་སྐྱེ་བར་འགྱུར་རོ། །ལྷ་དེ་དག་ཀྱང་རྣམ་མཛེས་ཀྱི་ཚལ་དེ་ན་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོར་ཡང་དག་པར་མྱོང་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ། དགའ་བར་བྱེད་དགའ་དགུར་སྤྱོད་པར་བྱེད། རྩེ་བར་བྱེད་དེ་ལྷའི་བདེ་བ་སྣ་ཚོགས་མྱོང་བར་འགྱུར་རོ། །དེ་ཟད་ནས་དེ་ནས་ཡང་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བ་ལེགས་པར་བྱས་པའི་ལས་མི་དང་སོ་སོ་ཡང་དག་པར་མྱོང་བར་འགྱུར་བས། མི་རྣམས་ཀྱི་ནང་དུ་སྐྱེས་ན། ལེགས་པར་བྱས་པའི་ལས་དེ་དང་རྒྱུ་འཐུན་པར་དེ་རྟག་ཏུ་སོ་སོ་{{page:{number:781,folio:155a,volume:69}}}ཡང་དག་པར་མྱོང་བར་འགྱུར་བ། བདེ་བར་གནས་པའི་བདེ་བས་རྒྱལ་པོའམ་རྒྱལ་ཚབ་ཏུ་ཡང་དག་པར་འགྲུབ་ལ། སྐྱེ་བོ་དུ་མས་མཆོད་པར་འགྱུར་བ་དང་རྟག་ཏུ་སྐྱེད་མོས་ཚལ་ལ་དགའ་བ་དང་རྟག་ཏུ་དགའ་སྟོན་ལ་དགའ་བ་དང་རྟག་ཏུ་ཡིད་རབ་ཏུ་དགའ་ཞིང་གཟུགས་དང་རྒྱན་དང་ཆ་བྱད་བཟང་བ་དང་རྟག་ཏུ་བཟའ་བ་དང་བཏུང་བ་དང་ཁ་ཟས་གཞན་བཅའ་བ་བདེ་བ་དང་ཡང་དག་པར་ལྡན་པ་དང་རྟག་ཏུ་མལ་ཆ་དང་སྐྱེད་མོས་ཚལ་དུ་གནས་པ། བདེ་བ་དང་ལྡན་པ་དང་བྲན་དང་བྲན་མོ་དང་ལས་བྱེད་པ་དང་ཞོ་ཤས་འཚོ་བ་དང་འཁོལ་བ་དག་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་ས་ཡོངས་འདུ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དམ་པ་ཤེས་པ་དང་ལྡན་པར་འགྱུར་བ་གང་གིས་ཕ་མ་ལ་གོས་དང་ཟས་དང་མལ་ཆ་དང་ན་བའི་གསོས་སྨན་གྱི་རྐྱེན་གྱི་ཡོ་བྱད་ཡོངས་སུ་བྱིན་ལ། གཞན་དག་ཀྱང་དགེ་བའི་ལས་དེ་ཉིད་ལ་འཇོག་པར་བྱེད་ཅིང་། ཡང་དག་པར་འཇོག་པར་བྱེད་ལ་སོ་སོར་འཇོག་པར་བྱེད་དེ། རྣམ་པ་དེ་ལྟ་བུའི་སྦྱིན་པ་སྦྱིན་པར་བྱེད་པ་དང་སྲོག་གཅོད་ཕྲ་མོ་ཡང་སྲུང་བ་ཡིན་ཏེ། འབྲས་བུ་སྨིན་པ་རུལ་བར་གྱུར་པའི་ནང་ན་སྲིན་བུ་ཡོད་པར་བག་ཚ་ནས་ཟ་བར་མི་བྱེད་ལ། གཞན་དག་ཟ་ན་ཡང་ཟློག་པར་བྱེད་ཅིང་སྨོད་པར་བྱེད་ལ། དེ་བདག་ཉིད་ཀྱང་ཚུལ་ཁྲིམས་སྲུང་གཞན་དག་ཀྱང་ཚུལ་ཁྲིམས་ལ་རབ་ཏུ་འཇོག་པར་བྱེད་དོ། །ཇི་ལྟར་ན་མ་བྱིན་པར་ལེན་པ་སྤངས་ཞེ་ན། འདི་ལ་མ་བྱིན་པ་ལེན་པ་འདི་ལྟ་སྟེ། མཚམས་སུ་བྱས་པར་བྱ་བ་དང་འབྲས་བུ་སར་པ་ཤུགས་ཀྱིས་ཁྱེར་ཏེ་བོར་བའམ་ཀུན་དགའ་ར་བར་ལྷུང་སྟེ་བོར་བ་ཡང་སྤོང་བར་བྱེད་ལ། གཞན་ཡང་ཟློག་ཅིང་ལེན་པ་ལ་སྨོད་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་པ། བདག་དང་གཞན་ལ་ཕན་པར་ཞུགས་པའི་སྐྱེས་བུ་དམ་པ་དེ་ལུས་དང་བྲལ་ནས་ཤི་བའི་འོག་ཏུ་སུམ་ཅུ་{{page:{number:782,folio:155b,volume:69}}}རྩ་གསུམ་པའི་ལྷ་རྣམས་ཀྱི་སར་སྐྱེ་བར་འགྱུར་ཏེ། ཡོངས་འདུ་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །ཤིང་ལྗོན་པ་གཅིག་པུ་དེ་ལྷག་པར་མཛེས་པ་ཡིན་ཏེ། གང་གི་ཚེ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་ན། འདི་ལྟར་ཡང་ལྷའི་རྒྱལ་པོ་ལྷ་ཐམས་ཅད་ཀྱི་བྱ་བ་ལེགས་པར་བྱས་པ་དང་ཉེས་པར་བྱས་པ་དང་འཛམ་བུ་གླིང་གི་མི་རྣམས་ཀྱི་སྤྱད་པ་ལེགས་པར་བྱས་པ་དང་ཉེས་པར་བྱས་པའི་ནང་ན་དེའི་དྲི་དང་མདོག་དང་མེ་ཏོག་དང་ལོ་མ་དང་འབྲས་བུ་ཕུན་སུམ་ཚོགས་པ་ཡིན་ནོ་ཞེས་དེ་རྗོད་པར་བྱེད་དོ། །གང་གི་ཚེ་འཛམ་བུའི་གླིང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་འབྱུང་བ་དེའི་ཚེ། ཤིང་ཡོངས་འདུ་ས་བརྟོལ་མེ་ཏོག་རྒྱས་པར་འགྱུར་ཞིང་། དཔག་ཚད་བརྒྱར་དྲི་འབྱུང་ལ། འོད་ཀྱིས་རྣམ་པར་མཛེས་ཏེ། གཟི་བརྗིད་ཀྱིས་ཀྱང་འབར་བ་དེའི་ཚེ། སུམ་ཅུ་རྩ་གསུམ་པའི་ལྷ་རྣམས་ཡིད་དགའ་ནས། ཤིང་ཡོངས་འདུ་ས་བརྟོལ་ཡོངས་སུ་བསྐོར་ཏེ་འཁོད་ལ། ཨེ་མ་འདི་ལྟར་ཡོངས་འདུ་ས་བརྟོལ་རྣམ་པ་ཐམས་ཅད་དུ་མེ་ཏོག་རྒྱས་པ་འདི། གོར་མ་ཆག་པར་འཛམ་བུའི་གླིང་གི་མི་རྣམས་དགེ་སྦྱོང་དུ་འཛིན། བྲམ་ཟེར་འཛིན་རིགས་ཀྱི་རྒན་རབས་ལ་མཆོད་པ་བྱེད། རིགས་ཀྱི་རྒན་རབས་ཀྱི་རྗེས་སུ་ཞུགས་པ་ལྟ་ཞིག་སྟེ། འདི་ལྟར་བདག་ཅག་གི་ཤིང་ལྗོན་པ་འདི་རྣམ་པ་ཐམས་ཅད་དུ་མེ་ཏོག་རབ་ཏུ་རྒྱས་སོ་སྙམ་སེམས་སོ། །ལྷ་དེ་དག་དེ་དང་ཉེ་བར་དབྱར་ཟླ་བ་བཞིར་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་གནས་པར་བྱེད་དོ། །གང་གི་ཚེ་ཤིང་ཡོངས་འདུ་ས་བརྟོལ་གྱི་མེ་ཏོག་གི་རྣམ་པ་ཕྱེད་རྒྱས་པ་དེའི་ཚེ། སུམ་ཅུ་རྩ་གསུམ་པའི་ལྷ་རྣམས་ཤིན་ཏུ་དགའ་བར་འགྱུར་ཏེ། ཨེ་མ་འཛམ་བུ་གླིང་གི་མི་རྣམས་གོར་མ་ཆག་པར་ཚུལ་ཁྲིམས་འདྲེས་པར་སྤྱོད་པ་ལ་ཞུགས་པ་དེའི་ཚེ། ཤིང་ཡོངས་འདུ་ས་བརྟོལ་གྱི་མེ་ཏོག་གི་རྣམ་པ་འདྲེས་པར་འབྱུང་བར་འགྱུར་རོ། །གང་གི་ཚེ་ཐམས་ཅད་དུ་ཆོས་མ་ཡིན་པའི་སྐྱེ་དགུ་ཕལ་ཆེར་འབྱུང་བ་དེའི་ཚེ། ཤིང་ཡོངས་འདུ་ས་བརྟོལ་ཐམས་ཅད་དུ་ལོ་མ་དང་འདབ་མ་རྙིས་པར་འགྱུར་ཞིང་། དེ་བཞིན་{{page:{number:783,folio:156a,volume:69}}}དུ་མདོག་ཀྱང་མི་སྡུག །དེ་བཞིན་དུ་དྲི་ཡང་མི་ཞིམ། དེ་བཞིན་དུ་འོད་ཀྱང་མི་གསལ་ཏེ། དཔེར་ན་དགུན་ཁུག་རྣ་དང་སྤྲིན་གྱིས་འཁྲིགས་ན། ཉི་མའི་འོད་རབ་ཏུ་དྲོ་བ་དང་ལྡན་པ་མེད་ལ། འོད་ཀྱི་མཐུ་ཉམས་པ་སེམས་ཅན་རྣམས་ཀྱིས་མཐོང་བར་འགྱུར་བ་དེ་བཞིན་དུ། ཤིང་ཡོངས་འདུ་ས་བརྟོལ་གྱི་འོད་ཆུང་ལ་དྲིའི་རྣམ་པ་དེ་ལྟ་བུ་དང་ལྡན་པར་མི་འགྱུར་ཞིང་། འོད་ཀྱིས་གནས་པར་མི་འགྱུར་བ་དེའི་ཚེ། ཤིང་ཡོངས་འདུ་ས་བརྟོལ་ན་གནས་པའི་ལྷ་རྣམས་བརྒྱ་བྱིན་ལ། ལྷ་ཀྱེ་མ་ཤིང་ཡོངས་འདུ་ས་བརྟོལ་འོད་ཆུང་ཞིང་དྲི་མི་བདའ་ལ། ཇི་ལྟར་སྔོན་མཛེས་པ་དང་ལྡན་པ་དེ་ད་ལྟར་མཛེས་པ་མ་ལགས་ཏེ། གོར་མ་བཀུམ་པར་འཛམ་བུའི་གླིང་ན་སྐྱེ་དགུ་ཆོས་མ་ལགས་པ་བགྱིད་པ། དགེ་སྦྱོང་དུ་མི་འཛིན་པ། བྲམ་ཟེར་མི་འཛིན་པ། རིགས་ཀྱི་རྒན་རབས་ཀྱི་རྗེས་སུ་མི་འཇུག་པ་དག་མཆིས་སོ་ཞེས་བསྙད་དོ། །ལྷའི་རྒྱལ་པོ་བརྒྱ་བྱིན་གྱིས་དེ་ཐོས་ནས། སངས་རྒྱས་ཀྱི་སྐུ་གཟུགས་བླངས་ཏེ། ཤིང་ཡོངས་འདུ་ས་བརྟོལ་ག་ལ་བ་དེར་ལྷའི་ཚོགས་དང་ལྷན་ཅིག་ཡོངས་སུ་བསྐོར་ནས་འདོང་བར་བྱེད་དེ། སངས་རྒྱས་ལ་ཤིན་ཏུ་གུས་པ་སྐྱེས་ཤིང་། སངས་རྒྱས་ཀྱི་ཡོན་ཏན་མངོན་པར་དྲན་པ་ན། ལྷ་རྣམས་ལ་འདི་ལྟར་ཤིང་ཡོངས་འདུ་ས་བརྟོལ་འདི་ཐམས་ཅད་དུ་ལོ་མ་རྙིས་པར་གྱུར་པའི་ཤིང་ཡོངས་འདུ་ས་བརྟོལ་ག་ལ་བ་དེར་ཁོ་བོ་འགྲོ་ཡིས་ལྷ་གཞན་དེ་དག་ཆོས་ཤིག །འདི་ལྟར་བདག་ནི་ཤིན་ཏུ་གསལ་བར་གནས་པའི་མཆོད་རྟེན་ཁྱེར། བཅོམ་ལྡན་འདས་ཀྱི་སྐུ་གཟུགས་ཐོགས་ཏེ་ཤིང་གི་རྒྱལ་པོ་དེ་དག་ག་ལ་བ་དེར་སོང་ལ་ཤིང་དེའི་དྲུང་དུ་བདག་བཅོམ་ལྡན་འདས་ལ་ལྷའི་དྲི་དང་ཕྲེང་བ་དང་བྱུག་པས་མཆོད་པ་བྱའོ་དེ་སྐད་ཅེས་སྨྲས་སོ། །དེ་ནས་བརྒྱ་བྱིན་གྱི་ཚིག་ལྷ་རྣམས་ཀྱིས་ཐོས་ནས་ལྷ་བརྒྱ་ཕྲག་སྟོང་དུ་མ་དག་ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་ངོ་། །བརྒྱ་བྱིན་ཡང་སངས་རྒྱས་ཀྱི་སྐུ་གཟུགས་སྤྱི་བོ་ལ་ཁྱེར་ནས། ཤིང་ཡོངས་འདུ་ས་བརྟོལ་ག་ལ་བ་དེར་དོང་བ་དང་ཤིང་ཡོངས་འདུ་ས་བརྟོལ་གྱི་དྲུང་ན་གནས་པའི་ལྷ་གཞན་དག་གིས་རྒྱང་རིང་པོ་ཉིད་ནས་མཐོང་སྟེ། ཤིང་ཡོངས་འདུ་ས་བརྟོལ་གྱི་ལོ་མ་རྙིས་{{page:{number:784,folio:156b,volume:69}}}པར་འགྱུར་ཅིང་འོད་མི་གསལ་ལ་དཔལ་དང་ལྡན་པ་མེད་ནས་ཡིད་ཤིན་ཏུ་ལྷག་པར་མི་དགའོ། །དེ་ནས་བརྒྱ་བྱིན་གྱིས་བཅོམ་ལྡན་འདས་དེ་ཤིང་གི་དྲུང་དུ་གསེར་བཙོ་མ་ལྟ་བུའི་ས་གཞི་ལ་བཻ་ཌཱུརྱའི་གདན་གྱི་སྟེང་དུ་བཞག་ནས། ལྷའི་ཚོགས་དང་བཅས་པ་དད་པ་སྐྱེས་པ་དང་བཅས་པའི་རིམ་གྲོ་ཐམས་ཅད་ཀྱིས་བཅོམ་ལྡན་འདས་ལ་དྲི་དང་ཚལ་གྱི་མེ་ཏོག་མ་ལི་ཀ་དང་མན་དཱ་ར་བ་དང་པད་མ་དག་སྟེ། རྣམ་པ་དེ་ལྟ་བུའི་སྤོས་དང་མེ་ཏོག་རྣམས་ཀྱིས་བཀྲུས་ཤིང་མཆོད་པ་བྱས་ནས། བརྒྱ་བྱིན་གྱིས་ལྷ་རྣམས་ལ་ཇི་ལྟར་ལྷ་དག་དད་པ་ཡང་དག་པར་སྐྱེས་པ་ནི་སེར་སྣ་དང་བྲལ་ཞིང་བག་མེད་པ་དང་བྲལ་བ་ལ་གནས་པར་དགའ་བ་ཡིན་ཏེ། དེ་ལྟར་སངས་རྒྱས་དང་ཆོས་དང་འཕགས་པའི་ཚོགས་ནི་ཁམས་གསུམ་པའི་བླ་མ་ཡིན་ལ། བདག་ཅག་གི་བླ་མ་ཡང་ཡིན་ནོ་ཞེས་སྨྲས་སོ། །དེ་ནས་ལྷ་དད་པ་སྐྱེས་པ་ཐམས་ཅད་སངས་རྒྱས་ལ་ཕྱག་འཚལ་བར་བྱེད་དོ། །དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། སེམས་ཅན་ཀུན་གྱི་གཉེན་གཅིག་པ། །སྲེད་པའི་དུག་ལས་རྣམ་གྲོལ་ཞིང་། །སྲིད་པའི་ཕ་རོལ་ཡང་དག་རྒལ། །ཐམས་ཅད་མཁྱེན་ལ་ཕྱག་འཚལ་ལོ། །དེ་ནས་བརྒྱ་བྱིན་ཐལ་མོ་སྦྱར་ནས། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་ལྷའི་ཚོགས་དང་ལྷན་ཅིག་ཡོངས་སུ་བསྐོར་ཅིང་པུས་མོ་བཙུགས་ནས་འདི་ལྟར་ཚིགས་སུ་བཅད་དེ་སྨྲས་པ། སེམས་ཅན་ཀུན་གྱི་གཙོ་གཅིག་པ། །འདོད་ཆགས་ཞེ་སྡང་གཏི་མུག་བཅོམ། །རིམས་ནད་མེད་ཅིང་མཚུངས་མེད་པ། །ཐམས་ཅད་མཁྱེན་ལ་ཕྱག་འཚལ་ལོ། །དེ་ནས་ལྷའི་ཚོགས་དེ་དག་ཐམས་ཅད་ཀྱང་། ཤིང་གི་རྒྱལ་པོ་དེ་ཡོངས་སུ་བསྐོར་ནས་འཁོད་དེ། ཐམས་ཅད་དད་པ་ཡང་དག་པར་སྐྱེས་པ། ཐམས་ཅད་དབང་པོ་གཞོལ་བའི་ལྷ་ཀུན་ཇི་ལྟ་ཇི་ལྟར་སེམས་དང་ལ་ཡིད་དགེ་ཞིང་། སངས་རྒྱས་དང་ཆོས་ལ་ཕལ་ཆེར་མཆོད་པ་བྱེད་པ་དེ་ལྟ་དེ་ལྟར་ཤིང་དེ་འདབ་མ་བྱེ་ནས། ཁ་འབྱེ་བར་འགྱུར་རོ། །དེ་ནས་དེ་མཐོང་ནས་དེ་ལྟར་ཕྱིར་ཞིང་ཤིང་ཡོངས་འདུ་ས་བརྟོལ་རིམ་གྱིས་སྔོན་{{page:{number:785,folio:157a,volume:69}}}བཞིན་དུ་མེ་ཏོག་རྣམ་པ་ཐམས་ཅད་དུ་རྒྱས་པར་འགྱུར་ལ། ཤིང་ཡོངས་འདུ་ས་བརྟོལ་གྱི་འོད་ཀྱིས་དཔག་ཚད་བརྒྱ་དག་ཏུ་མཛེས་ཏེ། དྲིས་ནི་ཁྱབ་འདབ་མ་ནི་སྤྲིན་གྱི་མདོག་ལྟར་དཀར་བུང་བས་ནི་ཉེ་བར་མཛེས་པར་བྱས། གྲིབ་མ་ནི་བདེ། ཀུན་ནས་ལྷའི་ཚོགས་ཀྱིས་ནི་གང་། ཉི་མ་གཉིས་པ་ལྟར་ནི་མཛེས་ཏེ་དེའི་སྔོན་གྱི་དཔལ་དེ་དག་མཐོང་ནས་ལྷ་རྣམས་དགའ་བར་འགྱུར་རོ། །དཔག་ཚད་བརྒྱ་དག་ཏུ་དྲི་འབྱུང་བ་ལྡང་ལ་རླུང་ཡང་དཔག་ཚད་བརྒྱ་དག་ཏུ་རབ་ཏུ་ལྡང་སྟེ། དྲི་ཡིད་དུ་འོང་བར་འགྱུར་ཞིང་ཤིང་གི་རྒྱལ་པོ་འོད་ཀྱིས་མཛེས་པ་ཡིན་ནོ། །དཔེར་ན་རི་བོ་སྟོང་ཕྲག་དྲུག་ཅུ་ཐམས་ཅད་ཀྱི་ནང་ན་རིའི་རྒྱལ་པོ་རི་རབ་མཛེས་པ་དེ་བཞིན་དུ། ཤིང་ལྗོན་པ་རྣམ་པ་སྣ་ཚོགས་ཀྱི་ནང་ན་ཤིང་ཡོངས་འདུ་ས་བརྟོལ་དེ་བཞིན་དུ་རྣམ་པར་མཛེས་ཤིང་ཀུན་དུ་སྣང་ལ་ལྷན་ནེ་བ་ཡིན་ནོ། །དེ་ནས་ཡང་དཔལ་རྫོགས་ཤིང་དཔལ་ཤིན་ཏུ་རྒྱས་ལ། དཔལ་འབར་ཏེ་ཀུན་ནས་ཀྱང་འོད་འབར་བ་ན། སུམ་ཅུ་རྩ་གསུམ་པའི་ལྷ་རྣམས་ཡིད་རབ་ཏུ་དགའ་བར་གྱུར་ཏེ་ཕན་ཚུན་དུ་འདི་ལྟར་ལྷ་རྣམས་སངས་རྒྱས་ཀྱི་སྤྱན་མཚུངས་པ་མེད་པའི་མཐུ་ལ་ལྟོས། གང་དུ་སངས་རྒྱས་ཀྱི་མཐུས་ཤིང་ཡོངས་འདུ་ས་བརྟོལ་འདི་སྔོན་གྱི་མདོག་དང་དྲི་དང་ཕྲེང་བ་དང་ལོ་མ་དང་འོད་རྣམས་ཡོད་དེ། ཇི་ལྟར་འདི་འཕེལ་བ་དེ་ལྟར་སུམ་ཅུ་རྩ་གསུམ་པའི་ལྷ་རྣམས་ཀྱང་གོར་མ་ཆག་པར་སྟོབས་དང་མཐུ་དང་རྫུ་འཕྲུལ་བྱས་པ་ཡང་ཆེ་བར་འགྱུར། འཛམ་བུའི་གླིང་གི་ཆོས་ཀྱི་རྗེས་སུ་འཇུག་པ་རྣམས་ཀྱང་ཆོས་ལ་བློ་གྲོས་འཇུག་སྟེ། ཆོས་དང་ལྡན་པའི་བསམ་པ་དེ་དག་ད་ལྟར་ཉེ་བར་འཇུག་པ་ནི། བདུད་ཀྱི་སྒྲུབ་པའི་སྟོབས་རབ་ཏུ་མེད་པར་འགྱུར་ཞིང་བདུད་ཀྱི་རིས་ཀྱི་ལྷ་མ་ཡིན་དང་ཀླུ་འཇིག་རྟེན་སྐྱོང་བ་ཆོས་མ་ཡིན་པ་དང་ལྡན་པ་དག་ཆོས་ལ་བགེགས་བྱེད་པར་མི་འགྱུར། ཆོས་ལ་སྨོད་པ་བྱེད་པར་མི་འགྱུར་ལ། ལྷ་མོ་རྣམས་ཀྱི་ནང་དུ་ལྷ་བདག་ཅག་ཟིལ་གྱིས་གནོན་པར་མི་འགྱུར་ཏེ། ཤིང་གི་རྒྱལ་པོ་འདི་མཐོང་བས་བདུད་ཀྱི་སྟོབས་ནི་ཉམས་ཤིང་། ལྷའི་སྟོབས་ནི་རབ་ཏུ་འཕེལ་བར་ཁྱེད་ཅག་གིས་ཤེས་པར་གྱིས་ཤིག་ཅེས་སྨྲས་སོ། །དེ་ནས་བརྒྱ་བྱིན་{{page:{number:786,folio:157b,volume:69}}}གྱི་སྔོན་དུ་འགྲོ་བའི་ལྷ་རྣམས་དེ་ལྟར་ཕན་ཚུན་གཏམ་ཡང་དག་པར་རྗོད་པ་ན། དེ་ནས་ཡང་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་འཇིག་རྟེན་སྐྱོང་བ་བཞི་དག་འཛམ་བུའི་གླིང་ནས་སུམ་ཅུ་རྩ་གསུམ་པའི་ལྷ་རྣམས་ཀྱི་འདུན་ས་ག་ལ་བ་དེར་འདོང་བར་བྱེད་དོ། །དེ་ནས་ཤིང་ཡོངས་འདུ་ས་བརྟོལ་གྱི་དྲུང་ན་ལྷའི་གཙོ་བོ་བརྒྱ་བྱིན་ལ་སོགས་པ་སངས་རྒྱས་བཅོམ་ལྡན་འདས་ལ་སེམས་རབ་ཏུ་དང་བ་དང་ཡིད་རབ་ཏུ་དང་བ་དང་རང་གི་འོད་ཟེར་འབར་བ་གསལ་བས་མཆོད་པ་བྱེད་པ་ན་འཇིག་རྟེན་སྐྱོང་བ་བཞི་དག་གིས་རྒྱང་རིང་པོ་ཉིད་ནས་མཐོང་ངོ་། །དེ་ནས་དེ་དག་གི་དྲུང་དུ་ཕྱིན་ནས་འཇིག་རྟེན་སྐྱོང་བ་བཞི་དག་གིས་ལྷའི་རྒྱལ་པོ་བརྒྱ་བྱིན་ལ་སྤྱི་བོས་ཕྱག་འཚལ་ཏེ་སྨྲས་པ། འདི་ལྟར་ལྷའི་གཙོ་བོ་བརྒྱ་བྱིན་ལ་སོགས་པ་དགྱེས་པར་མཛོད་ཅིག །ད་ལྟར་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་མི་རྣམས་ཆོས་ནི་སྤྱོད། ཆོས་མ་ཡིན་པ་ནི་མི་སྤྱོད་དེ། མར་འཛིན་པ་ཕར་འཛིན་པ་དགེ་སྦྱོང་དུ་འཛིན་པ་བྲམ་ཟེར་འཛིན་པ་རིགས་ཀྱི་རྒན་རབས་ཀྱི་རྗེས་སུ་འཇུག་པ་རྣམས་ཆོས་སྤྱོད་ཀྱིས་དགྱེས་པར་མཛོད་ཅིག །དེ་ནས་དེ་དག་ལས་ཐོས་ནས་ལྷའི་གཙོ་བོ་བརྒྱ་བྱིན་ལ་སོགས་པ་ཡིད་རབ་ཏུ་དགའ་བ་མཆོག་ཏུ་དགའ་སྟེ། དེ་ནས་ཡང་འཇིག་རྟེན་སྐྱོང་བ་དག་ལ་མཆོད་ནས། འདི་ལྟར་མིའི་འཇིག་རྟེན་ན་མི་ཆོས་པ་དང་ལྡན་པ་རྣམས་འཇིག་རྟེན་སྐྱོང་བ་དག་གི་ཀུན་དགའ་བའི་སྐལ་བར་གྱུར་ཅིག །དེ་ནས་ལྷ་དེ་དག་ཐམས་ཅད་ཀུན་དགའ་བ་སྐྱེས་པར་རིག་ནས། ཤིང་ཡོངས་འདུ་ས་བརྟོལ་གྱི་དྲུང་དུ་སངས་རྒྱས་བཅོམ་ལྡན་འདས་བླངས་པ་དེ་ནས་ཡང་མཆོད་ནས། ལྷའི་འདུན་ས་ཆོས་བཟང་ག་ལ་བ་དེར་སངས་རྒྱས་བཅོམ་ལྡན་འདས་ཁྱེར་རོ། །ལྷ་གཞན་ལྷག་མ་གང་ཡིན་པ་དེ་དག་ནི་ཤིང་ཡོངས་འདུ་ས་བརྟོལ་ག་ལ་བ་དེར་དོང་སྟེ་ཕྱིན་ནས་བརྒྱ་བྱིན་གྱི་མདུན་དུ་འགྲོ་བ་ཡིད་རབ་ཏུ་དགའ་བ་རྣམས་ཤིང་ཡོངས་འདུ་ས་བརྟོལ་ག་ལ་བ་དེར་དོང་སྟེ་ཕྱིན་ནས། ཤིང་གི་རྒྱལ་པོ་དེའི་དྲུང་དུ་དབྱར་ཟླ་བ་བཞིའི་བར་དུ་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད། ཡོངས་སུ་སྤྱོད་པར་བྱེད་དོ། །ལྷ་ཡིད་{{page:{number:787,folio:158a,volume:69}}}རབ་ཏུ་དགའ་བ་ལྷ་མོའི་ཚོགས་རྣམས་ཀྱིས་ཡོངས་སུ་བསྐོར་བ་དག་དགའ་བར་བྱེད། ཡོངས་སུ་སྤྱོད་པར་བྱེད་ཅིང་། བདེ་བ་དཔེ་མེད་པ་ཉེ་བར་མྱོང་བར་བྱེད་དོ། །དེ་ལྟར་དེ་ཉིད་ན་གནས་པ་དབྱར་ཟླ་བ་བཞི་འདས་པ་དང་དེ་དག་གི་ནང་ནས་ལས་དང་ཚེ་ཟད་པའི་ལྷ་གང་ཡིན་པ་དེ་དག་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་མི་དང་སོ་སོ་ཡང་དག་པར་མྱོང་བར་འགྱུར་བས། མི་དག་དང་སྐལ་བ་མཉམ་པར་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་གཟུགས་བཟང་ཞིང་ཤིན་ཏུ་བལྟ་ན་སྡུག་པ་དང་ཡིད་རབ་ཏུ་དགའ་བར་འགྱུར། རྟག་ཏུ་བདེ་ཞིང་བྱད་བཞིན་ཀུན་གྱིས་བལྟ་བར་མངོན་པར་དགའ་བ་དང་རྩེ་བ་ལ་དགའ་བར་འགྱུར། རྟག་ཏུ་དགོད་པ་དང་དགའ་བ་དང་རྩེ་བ་ལ་དགའ་ཞིང་བུད་མེད་ཐམས་ཅད་ཀྱིས་བལྟ་བར་མངོན་པར་དགའ་བ་དང་ཤིན་ཏུ་བདེ་བ་དང་ལྡན་ཏེ། རྒྱལ་པོའམ་རྒྱལ་ཚབ་ཏུ་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། སུམ་ཅུ་རྩ་གསུམ་པའི་ལྷ་འདྲེས་པའི་འགྲམ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་ཚུལ་ཁྲིམས་དང་ལྡན་པར་གྱུར་ཅིང་། སེམས་ཅན་གཞན་ལ་ཕན་པར་འདོད་པའི་སེམས་ཡོངས་སུ་བསྒོམས་པའི་སྙིང་དང་ལྡན་པ་གང་གིས། ཡོན་ཏན་མཆོག་དང་ལྡན་པའམ། ཚུལ་ཁྲིམས་དང་ལྡན་པའམ། ཤེས་རབ་དང་ལྡན་པའམ། ནད་པ་ལ་ཟན་གཅིག་ཙམ་བྱིན་པའམ། བདག་ཉིད་ཀྱང་སྲོག་གཅོད་པ་མི་བྱེད་ལ། ཤིང་ལྗོན་པའི་གསེབ་ན་གྲོག་སྦུར་རམ་སྲོག་ཆགས་མར་ཀོ་ཏ་ཀའམ། སེམས་ཅན་གྱི་རྣམ་པ་དེ་ལྟ་བུ་གཞན་དག་ལ་བ་ལང་རྫིའམ། ཕྱུགས་རྫིའམ། རྔ་མོའི་རྫིའམ། {{page:{number:788,folio:158b,volume:69}}}གླང་པོ་ཆེའི་རྫིའམ། དེ་བཞིན་དུ་གཞན་བོང་བུའི་རྫིའམ། རྟ་རྫི་དགུན་གྱི་དུས་སམ། དགུན་སྨད་ཀྱི་དུས་སུ་གྲང་བས་ཉེན་ཏེ་འབྲོག་དགོན་པ་དག་ཏུ་ཕྱིན་ནས་མེ་བུས་ན། སྐྱེས་བུ་དམ་པ་སེམས་ཅན་ལ་ཕན་པར་ཞུགས་པ་དེས་མེ་དེ་ཆུའམ་ཐལ་བས་ཞི་བར་བྱས་ནས། སྲིན་བུ་དེ་དག་ཐར་བར་བྱེད་པ་དང་གཞན་སྲོག་གཅོད་པ་བྱེད་པ་ཡང་ཕྱིར་ཟློག་པར་བྱེད། བདག་ཉིད་ཀྱང་མི་བྱེད་ལ་གལ་ཏེ་བྱས་པ་ཞིག་ཡོད་ན་ཡང་དེ་སྨོད་པར་བྱེད། སོ་སོར་འཆགས་པར་བྱེད། གཞན་ལ་ཡང་རྗེས་སུ་ཡི་རང་བར་མི་བྱེད། སྐྱོན་དུ་འགྲང་བར་མི་བྱེད་འཇོག་པར་མི་བྱེད། ལམ་བདེ་བ་ལ་རབ་ཏུ་འཇོག་པར་བྱེད་དེ། དེ་ལྟར་རྣམ་པ་དེ་དག་དང་ཚུལ་དེ་དག་གིས་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་སྙམ་ན། འདི་ལ་མ་བྱིན་པར་ལེན་པ་མི་བྱེད་པ་ཡིན་ནོ། །མ་བྱིན་པར་ལེན་པ་མི་བྱེད་པའི་རྣམ་པ་དུ་ཡོད་སྙམ་ན་འདི་ལྟ་སྟེ། དགུན་དང་དགུན་སྨད་གྲང་བའི་དུས་སུ་ཤིང་སྐམ་པོ་མེད་པ། ཤིང་ལྗོན་པ་མེད་པའི་དགོན་པར་ལམ་དུ་ཞུགས་པ་དེ་ན། བ་ལང་རྫིའམ། གླང་པོ་ཆེའི་རྫིའམ། རྔ་མོའི་རྫི་གྲང་བས་ཉེན་པ་དག་གིས་མེ་བུད་པའི་ཕྱིར་རམ། མཚན་མོ་བསྲོ་བར་བྱ་བའི་ཕྱིར། བ་ལང་གི་ལྕི་བའམ། གླང་པོ་ཆེའི་ལྕི་བའམ། ལོ་མའམ། འདབ་མའམ། ཤིང་བུར་དག་སྤུངས་ཏེ། བཞག་པ་དེ་དག་ལ་ལམ་དུ་ཞུགས་པ་དེ་གྲང་བས་ཤིན་ཏུ་ཉེན་པར་གྱུར་ཀྱང་ཕ་རོལ་གྱི་ཡིན་ནོ་སྙམ་དུ་བསམས་ནས། རྐུ་བའི་སེམས་ཀྱིས་ལེན་པར་མི་བྱེད། ཕ་རོལ་ལེན་པ་ཡང་ཟློག་པར་བྱེད། གལ་ཏེ་བདག་གིས་བླངས་ན། དེ་འཆགས་པར་བྱེད་ལ་ཕྱིར་ཞིང་མི་བྱེད། གཞན་དག་ཀྱང་ལམ་དགེ་བ་ལ་རབ་ཏུ་འཇོག་པར་བྱེད། གཞན་གྱིས་བླངས་པ་ལ་ཡང་རྗེས་སུ་ཡི་རང་བར་མི་བྱེད་དེ། ལས་ཀྱི་ཉེར་བསྡོགས་དང་ལས་ཀྱི་མཇུག་མ་བྱིན་པར་ལེན་པ་ལས་བྱུང་བ་ཟློག་པར་བྱེད་ཅིང་། བདག་ཉིད་ཀྱང་མི་བྱེད་པ་ཡིན་ཏེ། སྡིག་པའི་ལས་རྡུལ་ཕྲན་ཙམ་གྱིས་ཀྱང་འཇིགས་པར་ལྟ་བའི་སྐྱེས་བུ་དགེ་བ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་འདྲེས་པའི་འགྲམ་ན་གནས་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །འདྲེས་{{page:{number:789,folio:159a,volume:69}}}པའི་འགྲམ་ན་གནས་པའི་ས་དེ་ཡང་འདི་ལྟ་སྟེ། དངུལ་གྱི་ས་གཞི་ལ་གསེར་རྣམས་ཀྱིས་བཀྲ་བར་བརྒྱན། གསེར་རྣམས་ཀྱིས་འགྲམ་དེ་ཡང་བཀྲ་བར་བརྒྱན་དངུལ་གྱིས་བཀྲ་བར་བརྒྱན་པ་ཡང་དེ་བཞིན་བཀྲ་བར་བརྒྱན། དེ་བཞིན་དུ་ཀེ་ཀེ་རུས་བཀྲ་བར་བརྒྱན་པ་དང་། དེ་བཞིན་དུ་རྡོ་རྗེ་མང་པོས་བཀྲ་བར་བརྒྱན་པ་ཡིན་ཏེ། དེ་ལྟར་ས་དེ་ལས་ཀྱི་འབྲས་བུ་དང་འཐུན་པར་རྣམ་པར་མཛེས་པ་རིན་པོ་ཆེ་སྣ་ཚོགས་ཀྱིས་སྤྲས་པ། ཤིང་ལྗོན་པ་རྒྱན་རྣམ་པ་སྣ་ཚོགས་ཀྱིས་བརྒྱན་པ་རྣམས་ཀྱིས་ཉེ་བར་མཛེས་པར་བྱས་ཤིང་སྡུག་པར་བྱས་པ། ཀུན་ནས་རི་དགས་དང་བྱ་སྡུག་པ་རྣམ་པ་སྣ་ཚོགས་ཀྱིས་བརྒྱན་པ། རི་དགས་དང་བྱའི་ཁ་དོག་རྣམ་པ་སྣ་ཚོགས་ཀྱིས་འགྲམ་ཁེབས་པ། ཚལ་དང་ཉེ་བའི་ཚལ་ཡང་རིན་པོ་ཆེ་སྣ་བདུན་རྣམ་པ་དུ་མ་དག་གིས་ཉེ་བར་མཛེས་པར་བྱས་པ་ཡིན་ནོ། །དེ་ནས་ཚལ་དེ་ན་འདྲེས་པའི་འགྲམ་ན་གནས་པའི་ལྷ་ཤིང་གསེབ་ན་འཁོད་པ་རྣམས་ལུས་ཀུན་གསེར་བཙོ་མས་བརྒྱན་ཅིང་། ལྷ་མོ་བརྒྱ་ཕྲག་སྟོང་གིས་ཡོངས་སུ་བསྐོར་བ། ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་དེ། དེ་དག་རྣམ་པ་ཇི་སྲིད་དུ་འགྲམ་གང་དང་གང་དུ་གནས་ཤིང་རིན་པོ་ཆེའི་འོད་གང་གིས་བརྒྱན་པའི་རྣམ་པ་དེ་སྲིད་དུ། ལུས་ཐམས་ཅད་ཀྱི་ཁ་དོག་ཏུ་འགྱུར་ཏེ། རིན་པོ་ཆེའི་ཤིང་ལྗོན་པ་དེ་རྣམས་ཀྱི་འོད་ཀྱིས་ལུས་ཐམས་ཅད་བརྒྱན་པ་ཉིད་ཡིན་ནོ། །ཤིང་ལྗོན་པ་དེ་དག་གི་དྲུང་དུ་སོང་ནས་བདེ་བ་སྣ་ཚོགས་དང་ལྡན་པ་རྣམས་དགའ་བར་བྱེད་ཡོངས་སུ་སྤྱོད་པར་བྱེད་དོ། །དེ་ལྟར་དེ་དག་གིས་དགའ་བར་བྱས་ནས། ལྷ་མོ་དེ་རྣམས་དང་ལྷན་ཅིག་ཏུ་འབབ་ཆུའི་ཚལ་ག་ལ་བ་དེར་འདོང་བར་བྱེད་དོ། །འབབ་ཆུའི་ཚལ་དེ་ཡང་ཀུན་ནས་གསེར་གྱི་ཤིང་ལྗོན་པ་འགྲམ་ནས་སྐྱེས་པ་རྣམས་ཀྱིས་ཁེབས་པ་ཡིན་ཏེ། ཤིང་ལྗོན་པ་དེ་རྣམས་ཀྱི་ལོ་མ་སེར་པོས་ཁེབས་པའི་འོད་ཀྱིས་འབབ་ཆུ་ཀུན་ནས་ཆུ་སེར་པོར་གྱུར་ཏེ། དེ་དག་དྲག་ཏུ་འབབ་ཀྱང་དེ་དཀར་པོ་ཉིད་དུ་མི་མངོན་ནོ། །ཤིང་ལྗོན་པ་རྣམས་ཀྱི་གསབ་གསེབ་ན། ལྷ་གང་དག་ལྷ་མོ་དང་ལྷན་ཅིག་དགའ་བར་བྱེད། ཡོངས་སུ་སྤྱོད་པར་བྱེད་པ་དེ་{{page:{number:790,folio:159b,volume:69}}}དག་འདི་སྙམ་དུ་སེམས་ཏེ། འདི་ལྟར་ཤིང་ལྗོན་པ་རྣམས་ཀྱི་ཡལ་ག་དག་རྡོལ་ནས། བདག་ཅག་རྣམས་ཀྱི་ཆང་ཞིམ་པོ་འབྱུང་བར་གྱུར་ཅིག་ཅེས་སྙམ་མོ། །དེ་ནས་སེམས་བསྐྱེད་མ་ཐག་ཏུ་ཤིང་ལྗོན་པ་དེ་དག་རྡོལ་ནས། ལྷ་རྣམས་ཀྱི་དགེ་བའི་ལས་དེས་ཆང་རོ་དང་མདོག་དང་། དྲི་སྣ་ཚོགས་དང་ལྡན་པ་དག་བྱུང་ནས། ཤིང་ལྗོན་པའི་ཡལ་ག་དག་ལས་འབབ་བོ། །དེ་འབབ་པ་ན་ལྷ་དག་གིས་མངོན་པར་མཐོང་ནས། སྣོད་རྣམ་པ་སྣ་ཚོགས་ཀྱིས་བཅུས་ཏེ། རིན་པོ་ཆེའི་སྣོད་རྣམ་པ་སྣ་ཚོགས་ཐོགས་ནས། དེ་དག་འཐུང་བར་བྱེད་དེ། ལྷའི་ཆང་བདེ་བ་དེས་བརྒྱ་སྙེད་དུ་མྱོས་སོ། །ཆང་དེས་མྱོས་པ་རྣམས་བུད་མེད་མཐོང་བའི་བདེ་བ་སྲེད་པའི་མེས་ཀུན་ནས་སྲེག་པར་བྱེད་ཀྱང་། བསྲེགས་སོ་སྙམ་དུ་མི་སེམས་ཏེ་བདེ་བས་བསྒྲིབས་པ་རྣམས་སེམས་པ་མེད་དོ། །དེ་ནས་ཡང་ལྷ་དེ་རྣམས་འདི་སྙམ་དུ་སེམས་ཏེ། ཇི་ལྟ་ཇི་ལྟར་ལྷའི་ཐོས་པ་ཉམས་དགའ་བ་རྟག་ཏུ་དགའ་བར་བྱེད་པའི་རོལ་མོ་རྣམ་པ་སྣ་ཚོགས་བདག་ཅག་གིས་མཉན་པར་བྱའོ་སྙམ་མོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་བཞི་པ། དེ་ལྟར་སེམས་བསྐྱེད་མ་ཐག་ཉིད་དུ་དགེ་བའི་ལས་དེས་རོལ་མོའི་སྒྲ་ཤིང་ལྗོན་པ་རྣམས་ལས་འབྱུང་སྟེ། ཤིང་དེ་དག་རླུང་གིས་སྐྱོད་པར་བྱེད་དོ། །དེ་དག་བསྐྱོད་པ་ན་ལོ་མ་དེ་དག་ལས་རྣམ་པ་འདི་ལྟ་བུའི་སྒྲ་འབྱུང་སྟེ། ཇི་ལྟར་སིལ་སྙན་ཡན་ལག་ལྔ་དང་ལྡན་པའི་སྒྲ་སྙན་སིམ། ཞེས་བྱེད་པ་དང་ཡང་དག་པར་ལྡན་པ་དེ་ལྟ་བུའི་སྒྲ་ཤིན་ཏུ་ཐོས་པར་འགྱུར་རོ། །སྒྲ་དེ་དག་ཐོས་ནས་ཀྱང་ལྷ་དེ་དག་འདི་སྙམ་དུ་སེམས་ཏེ། འདི་ལྟར་ད་ནི་ཤིང་དག་ལས་བདུད་རྩི་འབྱུང་བར་གྱུར་ཅིག་སྙམ་མོ། །དེ་ལྟར་སེམས་བསྐྱེད་མ་ཐག་ཉིད་དུ་ཇི་ལྟར་ཟོ་བ་ཁ་ཐུར་དུ་བསྟན་པ་རྣམས་ཀྱི་ནང་ནས་ཁ་ར་འམ་ཁ་རའི་དུམ་བུ་ཁ་དོག་དཔེ་མེད་པ་དང་ལྡན་པ་འབྱུང་བ་དེ་བཞིན་དུ་ཤིང་ལྗོན་པ་རྣམས་ལས་བདུད་རྩི་འབྱུང་སྟེ་དེ་དག་ལྷ་རྣམས་ཟ་བར་བྱེད་དོ། །དེས་ཚིམ་ནས་གླུ་དབྱངས་དང་། སིལ་སྙན་གྱི་སྒྲ་འབྱུང་བ་རྣམས་ཉེ་བར་ལེན་བཞིན་དུ་རིན་པོ་ཆེའི་ས་ག་ལ་བ་དེར་ལྷ་མིག་མི་འཛུམས་པར་རྒྱུ་བ་{{page:{number:791,folio:160a,volume:69}}}རྣམས་འདོང་བར་བྱེད་དོ། །དེ་དག་རིན་པོ་ཆེའི་སར་དོང་ནས་ཕན་ཚུན་གྲོགས་སུ་གྱུར་པ། འདོད་ཆགས་ལྷུར་འཛིན་པར་སེམས་པ་ཡིན་ཏེ། དེར་ཡིད་ཞུགས་པ་དེར་དགའ་བར་གྱུར་པ་དེ་དང་འཐུན་པའི་སྤྱོད་པ་དང་དགའ་བའི་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད། དགའ་དགུར་སྤྱོད་པར་བྱེད་དོ། །ཚལ་དེ་ནས་ཡང་ཀུན་ནས་ཚལ་ཞེས་བྱ་བ་དེར་འགྲོ་བར་བྱེད་འདོང་བར་བྱེད་དོ། །ཚལ་དེ་ན་བྱའི་རིགས་བདུན་ལ་འདི་ལྟ་སྟེ། གསེར་གྱི་ངང་པ་ཁ་ཅིག་རིན་པོ་ཆེ་སྣ་བདུན་ལྟ་བུ་དང་། ནེ་ཙོ་ཁ་དོག་སྣ་ཚོགས་སུ་འདུག་པ། ཁ་ཅིག་ཨན་ད་རྙིལ་ལྟ་བུ་དང་། བྱ་ཀཱ་རཎྜ་བ་ཁ་ཅིག་ཀེ་ཀེ་རུའི་མདོག་ལྟ་བུ་དང་། ཁ་ཅིག་བཻ་ཌཱུརྱ་ལྟ་བུ་དང་། ངུར་པ་ཁ་ཅིག་ཨན་ད་རྙིལ་ལྟ་བུ་ཡིན་ལ། ཁ་ཅིག་སྤུག་ལྟ་བུ་དང་རྨ་བྱ་ཁ་དོག་རིན་པོ་ཆེ་སྣ་བདུན་ལྟ་བུ་ཡིན་ལ། ཁ་ཅིག་མཐོན་ཀ་ལྟ་བུ་དང་། ཤང་ཤང་ཏེའུ་ཡང་སྣ་ཚོགས་སུ་འདུག་སྟེ། ཁ་ཅིག་བྱི་རུ་ལྟ་བུ་དང་། བྱ་ཀ་ལ་པིང་ཀ་རིན་པོ་ཆེ་སྣ་བདུན་ལྟ་བུ་ཡིན་ལ། ཁ་ཅིག་དངུལ་གྱི་མདོག་ལྟ་བུ་ཡིན་ནོ། །དེ་དག་ཐམས་ཅད་མཐོང་བ་བདེ་བ། སྒྲ་སྙན་ཅིང་འཇེབས་པ་འབྱིན་པ་ལ་མཁས་པ་ཡིན་ཏེ། ཁ་ཅིག་ནམ་མཁའ་ལ་བདག་ཉིད་ཕན་ཚུན་འཁོར་ལོ་བཞིན་བྱས་ནས་རྩེ་བར་བྱེད་དེ། ཇི་ལྟར་ལྷ་རྣམས་ཀྱི་རོལ་མོའི་སྒྲ་འབྱུང་བ་དེ་ལྟར་ཡོངས་སུ་འབྱིན་པར་བྱེད་ཅིང་། ཇི་ལྟར་ལྷ་མོའི་ཚོགས་ཡན་ལག་ལྔ་དང་ལྡན་པ་ལ་ཤིན་ཏུ་ཆགས་པར་འགྱུར་བ་དེ་ལྟར་སྒྲ་གཞན་དག་འབྱུང་བར་བྱེད་དོ། །གཞན་ཁ་ཅིག་པད་མའི་ཚལ་བུང་བའི་ཚོགས་ཀྱིས་ཉེ་བར་མཛེས་པར་བྱས་པ་རྣམས་སུ་བྱ་མོ་རྣམས་དང་ལྷན་ཅིག་བཅས་པར་དགའ་བར་བྱེད་སྐད་འབྱིན་པར་བྱེད་དོ། །གཞན་དག་སྐམ་ས་ལ་འདུག་ནས་བྱ་མོ་རྣམས་དང་ལྷན་ཅིག་བཅས་པར་དགའ་བར་བྱེད་དགའ་དགུར་སྤྱོད་པར་བྱེད་དོ། །གཞན་དག་གསེར་དང་དངུལ་གྱི་ཤིང་ལྗོན་པ་འདབ་མ་སྣ་ཚོགས་ཀྱིས་ཉེ་བར་མཛེས་པར་བྱས་པ་རྣམས་ཀྱི་ནང་ན་དེའི་གྲིབ་མས་ལུས་མངོན་པར་བརྒྱན་པ་རྣམས་རྩེ་བར་བྱེད་དགའ་དགུར་སྤྱོད་པར་བྱེད་དེ། དེ་ལྟར་བྱ་དེ་དག་དགའ་བར་བྱེད་དོ། །དེ་ནས་བྱ་དེ་རྣམས་ཡོངས་སུ་རྩེ་བ་ན་ལྷ་དེ་རྣམས་ཀྱིས་{{page:{number:792,folio:160b,volume:69}}}མཐོང་ནས། དེ་ནས་ཡང་རབ་ཏུ་དགའ་བའི་ཡིད་དང་རྣར་སྙན་པའི་ཡིད་ཀྱིས་བྱའི་སྒྲ་རྣམ་པ་སྣ་ཚོགས་འབྱིན་པ་བདེ་བར་ཐོས་སོ། །དེ་ནས་ལྷ་དེ་དག་དང་ལྷ་མོ་དེ་དག་ཀྱང་ནམ་མཁའ་ལ་རྒྱུ་བ་དེ་དག་གི་ནང་དུ་ཞུགས་ནས། ནམ་མཁའ་ལ་རྒྱུ་ཞིང་རྩེ་བར་བྱེད་དོ། །དེ་བཞིན་དུ་བྱ་ཆུ་ལ་རྒྱུ་བ་རྣམས་དང་ལྷན་ཅིག་ཆུའི་ནང་ན་རྒྱུ། སྐམ་ལ་རྒྱུ་བ་རྣམས་དང་ལྷན་ཅིག་སྐམ་ལ་རྒྱུ་ཞིང་རྩེ་བར་བྱེད་དོ། །ལྷ་དེ་དག་ཀྱང་ལྷ་མོ་རྣམས་དང་ལྷན་ཅིག་བྱ་དེ་དག་དང་དེ་བཞིན་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ནས་དགེ་སློང་དེས་ལྷ་དེ་དག་དང་བྱ་དེ་དག་མཚུངས་པར་འདོད་པས་སེམས་ཕྲོགས་ཤིང་མྱོས་པ་རྣམས་ལ་འདི་ལྟར་ཚིགས་སུ་བཅད་དེ་སྨྲས་པ། དུད་འགྲོ་འདོད་པ་སྤྱོད་པ་དག །གཏི་མུག་གིས་ནི་བསྐྱོད་པ་ཡིན། །དེ་ལྟ་བས་ན་ལྷ་རྣམས་ནི། །ལྷ་དང་དུད་འགྲོ་མཚུངས་པ་ཡིན། །སྐལ་བ་བཟང་པོ་ཐོབ་པའི་མི། །བག་མེད་རྣམས་ལ་མི་སྤྱོད་ན། །དེ་ནི་མཁས་པ་ཞེས་བརྗོད་དེ། །དེ་ལས་ཟློག་པ་གཞན་ཡིན་ནོ། །ལྷ་རྣམས་བག་མེད་པ་ཡིས་ཕྲོགས། །སེམས་ཅན་དམྱལ་བར་རབ་ཏུ་འགྲོ། །དེ་ལྟ་བས་ན་མཁས་པ་རྣམས། །བག་མེད་དུག་དང་འདྲ་བར་བརྗོད། །བློ་ཞན་བག་མེད་རྣམ་དག་གིས། །སྔར་ནི་བདེ་བ་ལྟ་བུར་མཐོང་། །བག་མེད་ལས་བྱུང་འབྲས་ཐོབ་ནས། །དོན་མེད་དེ་ནི་ཕྱིས་གདུང་ངོ་། །སྐྱེ་བོ་མཁས་པས་བག་མེད་པ། །དོན་ཀུན་མེད་པར་བྱེད་མཐོང་ནས། །དེ་ལྟར་དེ་ལས་གཞན་དགེ་བ། །གང་ཡིན་བག་མེད་མི་སྟེན་ཏོ། །བག་མེད་གཞན་དུ་སྡུག་བསྔལ་ཞིང་། །བག་ཡོད་གཞན་དུ་བདེ་བ་སྟེ། །བག་མེད་པ་དང་བག་ཡོད་ད་དག །མཚན་ཉིད་བསྡུས་ཏེ་བཤད་པ་ཡིན། །གང་ཞིག་སྡུག་བསྔལ་འདོད་འགྱུར་བ། །དེ་ནི་བག་མེད་སྟེན་པར་བྱེད། །གང་ཞིག་ཤིན་ཏུ་བག་མེད་པ། །ནམ་ཡང་བདེ་བ་མི་འཐོབ་བོ། །བག་མེད་བྲལ་བ་དམ་པ་ནི། །འཆི་བ་མེད་པའི་གནས་སུ་འགྲོ། །གང་ཞིག་ཤིན་ཏུ་བག་ཡོད་པ། །དམྱལ་བའི་སྡུག་བསྔལ་མི་མྱོང་ངོ་། །གལ་ཏེ་བློ་ཞན་ལྷ་རྣམས་དང་། །དུད་འགྲོ་མཚུངས་པར་རྩེ་བྱེད་ན། །ལྷ་རྣམས་དང་ནི་དུད་འགྲོ་དག །ཁྱད་པར་མེད་པ་ཉིད་ཡིན་ནོ། །ལྷ་དང་ལྷ་མ་ཡིན་དང་ནི། །ཡི་དགས་དེ་བཞིན་དམྱལ་བ་རྣམས། །{{page:{number:793,folio:161a,volume:69}}}རིས་འཐུན་བློ་དང་འགྲོ་བ་དག །ཀུན་དུ་མི་འཐུན་ཐ་དད་དོ། །བློ་མི་འཐུན་པས་ལས་མི་འཐུན། །ལས་མི་འཐུན་ལས་དེ་བཞིན་འགྲོ། །ལས་མི་འཐུན་པ་སྣ་ཚོགས་ལས། །འགྲོ་བ་རྣམས་ཀྱང་སྣང་བ་ཡིན། །ལས་རྣམས་སྣ་ཚོགས་ཐ་དད་པས། །ལྷ་རྣམས་ཤིན་ཏུ་བག་མེད་དེ། །ལྷ་ཡི་འཇིག་རྟེན་ལས་ལྟུང་བ། །ཁོང་དུ་ཆུད་པར་མི་འགྱུར་རོ། །གང་ཚེ་ལྷ་ཡི་འཇིག་རྟེན་ལས། །ལྟུང་བར་འགྱུར་བ་དེ་ཚེ་ལྷ། །ཁྱེད་ཀྱི་སྡུག་བསྔལ་ཉེ་བ་ཡིན། །བདག་ཉིད་བདེ་བ་ཤེས་པར་གྱིས། །དེ་ལྟར་རྟོག་པས་རྣམ་པར་ཉམས། །བག་མེད་པས་ཀྱང་བསླུས་པ་ཡིན། །སྲེད་པས་གདུངས་པའི་ལྷ་རྣམས་ནི། །སེམས་ཅན་དམྱལ་བར་ལྟུང་བར་འགྱུར། །ལྷ་དག་དམྱལ་བར་གང་སོང་བ། །འདི་ནི་ཤིན་ཏུ་དཔྱ་བ་ཡིན། །རྩེ་མོ་ཉམས་སུ་ལེན་འགྱུར་རྣམས། །གནོད་པ་མི་བཟད་ཉམས་སུ་མྱོང་། །སྲོག་ཆགས་སེམས་ནི་རྨོངས་པ་དག །འཁོར་བ་ལས་ནི་ཡིད་མི་འབྱུང་། །སྲེད་པས་ཡོངས་སུ་བསླུས་པ་རྣམས། །སྡུག་བསྔལ་ལས་ནི་སྡུག་བསྔལ་འཐོབ། །དེ་ལྟར་དགེ་སློང་དེས་ལྷ་དེ་རྣམས་ནི་ཤིན་ཏུ་བག་མེད་པ་ཁོང་དུ་ཆུད་ནས་རྗེས་སུ་སྟོན་པར་བྱེད་དོ། །དེ་ནས་ལྷ་དེ་རྣམས་ཡུལ་གྱི་བདེ་བ་ཐམས་ཅད་ཉེ་བར་མྱོང་ཡང་། ཇི་ལྟར་མེ་ཤིང་ལ་མཆེད་པ་ལྟར་ཡུལ་རྣམས་ཀྱིས་ཚིམ་པ་ཉིད་མེད་དེ། ཇི་སྲིད་དུ་ལས་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་ལ། དེའི་འདོད་པ་སྡུག་པ་ཡིད་དུ་འོང་བའི་བདེ་བ་རྗེས་སུ་མྱོང་བར་བྱེད་དོ། །དེ་ཟད་ནས་དེ་ནས་ཡང་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རྟག་ཏུ་ཤིན་ཏུ་བདེ་བར་འགྱུར། ཟས་དང་སྐོམ་མང་བའི་ཡུལ་དུ་ནོར་དང་འབྲུའི་བང་མཛོད་མང་པོ་འབྱོར་པ་དང་རྒྱལ་པོའམ་བློན་པོ་ཆེན་པོ་བྱེད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་{{page:{number:794,folio:161b,volume:69}}}བྱུང་བའི་ཤེས་པས་ལྷ་རྣམས་ཀྱི་གནས་ཚང་ཚིང་གི་འགྲམ་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་སྐྱེས་བུ་དམ་པ་སེམས་དགེ་བར་བསྒོམས་པའི་སྙིང་དང་ལྡན་པ་གང་གིས་བསམ་གཏན་དང་པོ་ཐོབ་པའི་དགེ་སློང་དག་ལ་བསོད་སྙོམས་བྱིན་ཞིང་གཞན་དག་ཀྱང་སྦྱིན་དུ་འཇུག །བྱིན་པ་ལ་རྗེས་སུ་ཡི་རང་བར་བྱེད། གཞན་དག་ཀྱང་དེ་ཉིད་ལ་རབ་ཏུ་དགའ་བར་བྱེད། རབ་ཏུ་འཛུད་པར་བྱེད་རབ་ཏུ་འཇོག་པར་བྱེད་དེ། དེ་ལྟར་སྦྱིན་པ་ལ་བདག་ཉིད་མངོན་པར་དགའ་བ་ཡིན། སྲོག་གཅོད་པ་དང་མ་བྱིན་པར་ལེན་པ་དག་དང་བྲལ་བ་ཇི་ལྟ་བུ་ཞིག་ཡིན། འདི་ལ་མ་བྱིན་པར་ལེན་པ་སྤངས་པ་རྣམ་པ་དུ་ཡོད་རྣམ་པ་ཇི་ལྟ་བུ་ཡིན་ཞེ་ན། འདི་ནི་ལམ་དུ་ཞུགས་པ་ན་ཁྲོན་པ་དང་ལྟེང་ཀ་དང་འབབ་ཆུ་དག་ཏུ་འགྲོན་པོ་རྣམས་ལ་ཕན་པར་བྱ་བའི་ཕྱིར་ཆུ་རྫའམ་ཁམ་ཕོར་སྦྱར་བ་གང་ཡིན་པ་དེ་དག་ལ་གཞན་གྱིས་འདི་ལྟར་དབྱེ་འདི་ནི་རྒྱ་ཆེ་ཞིང་ཕྱོགས་གཞན་ན་ཡང་ཆུ་མེད་ལ་བདག་ཅག་ལ་ཡང་ཆུ་སྣོད་ཆུ་རྫའམ་ཕྲུ་བ་ཁྱེར་བ་མེད་དེ། དེ་གལ་ཏེ་བདག་ཅག་གིས་ཁྲོན་པའི་ཕྱོགས་དེ་ནས་མ་ཁྱེར་ན་སྐོམ་པས་བདག་ཅག་གི་སྲོག་ཆད་པར་འགྱུར་རོ། །ཞེས་བསྐུལ་ཀྱང་དེ་ལེན་པར་མི་བྱེད་པ་ཡིན་ཏེ། བདག་ཉིད་སྐོམ་པར་ཤེས་ཀྱང་མ་བྱིན་པར་ལེན་པའི་འཇིགས་པས་ཆུ་རྫའམ་ཁམ་ཕོར་ལེན་པར་མི་བྱེད་ལ་གཞན་ལེན་པ་ལ་ཡང་རྗེས་སུ་ཡི་རང་བར་མི་བྱེད། ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་དེ། དེ་ལྟར་མ་བྱིན་པར་ལེན་པ་སྤངས་པ་ཡིན་ཞིང་རྣམ་པ་དེ་དག་ཡིན་ཏེ་སྲོག་ཆད་པར་འགྱུར་ཡང་མ་བྱིན་པར་ལེན་པ་མི་བྱེད་པ་ཡིན་ནོ། །སྲོག་གཅོད་པ་སྤངས་པ་ཇི་ལྟ་བུ་ཡིན་རྣམ་པ་དུ་ཡོད་ཅེ་ན། འདི་ལ་བདག་ཉིད་སྲོག་གཅོད་པར་མི་བྱེད་གཞན་བྱེད་པ་ཡང་ཕྱིར་ཟློག་པར་བྱེད། རབ་ཏུ་མི་འཇོག་པར་བྱེད། བྱས་ན་ཡང་སྐྱོན་དུ་འགྲང་ཞིང་མང་དུ་སྨོད་པར་བྱེད་པ་ཡིན་ནོ། །འདི་ནི་སྐར་ཁུང་ནས་འོང་བའམ་གཡོགས་པའི་སྟེང་ན་འདུག་པའམ་ཉི་མའམ་དུད་པས་གདུངས་པ་ན་སྲིན་བུ་ཕྲེའུའམ་གྲོག་སྦུར་ཕྲ་མོ་དག་ལ་ཡང་ཀུན་ནས་གནོད་{{page:{number:795,folio:162a,volume:69}}}པའི་སེམས་ཀྱིས་གནོད་པར་མི་བྱེད། སྲོག་དང་བྲལ་བར་མི་བྱེད། །གཞན་བྱེད་ན་ཡང་ཕྱིར་ཟློག་པར་བྱེད། སྐྱོན་དུ་འགྲང་བར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད། དགེ་བའི་མི་བདག་ཉིད་དགེ་བ་བྱེད་ཅིང་གཞན་ཡང་རབ་ཏུ་འཇོག་པར་བྱེད་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་འདྲེས་པའི་འགྲམ་ན་གནས་པའི་སར་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ་དགེ་བའི་ལས་ལ་སྤྱོད་པ། ལས་བྱས་པའི་རྣམ་པར་སྨིན་པ་ལས་འབྱུང་བ་ནི་འདི་ལྟ་སྟེ། དུས་ཀྱི་ཚལ་རྒྱ་ཆེ་ཞེས་བྱ་བ་འབྱུང་སྟེ། ཚལ་དེ་ན་རིན་པོ་ཆེ་སྣ་ཚོགས་ཀྱི་འོད་གསལ་བ་རིན་པོ་ཆེ་ཨན་ད་རྙིལ་དང་། བཻ་ཌཱུརྱའི་འོད་དྲི་མ་མེད་ཅིང་གསལ་ལ་བྱ་སྣ་ཚོགས་སྒྲ་འབྱིན་པ་རྣར་སྙན་པ་དུས་ཚིགས་དྲུག་ཏུ་རྟག་པར་ཤིང་ལྗོན་པ་མེ་ཏོག་མཆོག་རབ་ཏུ་རྒྱས་པ་འབབ་ཆུ་དང་ཆུ་ཀླུང་དང་ལྟེང་ཀས་བརྒྱན་པ་རིན་པོ་ཆེ་ཨན་ད་རྙིལ་དང་བཻ་ཌཱུརྱའི་པད་མ་ཉམས་དགའ་བ་གསེར་བཙོ་མའི་རི་བོ་མཐོན་པོས་བརྒྱན་པ་ཆུ་ན་རྒྱུ་བ་དང་སྐམ་ལ་རྒྱུ་བའི་བྱ་རི་བོ་མཐོན་པོའི་གསབ་གསེབ་དང་འགྲམ་ན་གནས་པ། གཟུགས་དང་ཆ་བྱད་སྣ་ཚོགས་སུ་འདུག་པ། སྒྲ་སྐད་ཆེན་པོ་འབྱིན་པ་རྣམས་ཀྱིས་བརྒྱན་པ་དགེ་བའི་ལས་ཀྱི་འབྲས་བུས་སྤྲུལ་པ་ན། ལྷ་དེ་དགེ་བའི་ལས་ཀྱི་འབྲས་བུ་ལ་སྤྱོད་དེ་ཡུན་རིང་དུ་བདེ་བ་རྒྱུན་མི་འཆད་པར་སྤྱོད་དོ། །ལྷ་མོའི་ཚོགས་རྣམ་པ་སྣ་ཚོགས་སྟོང་སྙེད་ཀྱིས་ཡོངས་སུ་བསྐོར་ཅིང་། ལྷའི་ཕྲེང་བ་དང་གོས་གྱོན་ལ་དཔལ་རྣམ་པ་སྣ་ཚོགས་ཀྱི་གཟུགས་དང་ལྡན་པ་དེ། ལྷ་མོ་དེ་དག་ཉེ་བར་གླུ་དབྱངས་ལེན་ཅིང་ཡོངས་སུ་སྤྱོད་པ་ན། ཚལ་དེར་རྣམ་པར་རྒྱུ་བར་བྱེད་དོ། །དེ་རྒྱུ་བ་ན་དགེ་བའི་ལས་དེས་བསྐུལ་བའི་བྱ་རྣམས་ཀྱིས་འདི་ལྟར་ཚིགས་སུ་བཅད་དེ་སྨྲས་པ། དགེ་བའི་ལས་ཀྱིས་སྐྱེ་བོ་དག །ལྷ་ཡི་ཡུལ་དུ་མཆོད་པར་འགྱུར། །དེ་ལྟར་མི་དགེས་དམྱལ་བར་ཁྲིད། །ལས་ཀྱི་འགྱུར་བ་དེ་འདྲའོ། །ལྷ་ཡི་འཇིག་རྟེན་ཐོབ་ནས་སུ། །ལྷ་གང་ཁྱད་དུ་གསོད་མི་བྱེད། །གང་དུ་སྲེད་པས་མི་གནོད་པ། །དེ་ནི་བདེ་ལས་བདེ་བར་འགྲོ། །ལས་ཀྱི་ཐག་པ་རིང་པོ་ཡིས། །སྲིད་པར་རྒྱུ་བ་བཅིངས་པ་རྣམས། །དགྲ་དག་འཁོར་{{page:{number:796,folio:162b,volume:69}}}ལོས་བཅིངས་པ་ལྟར། །དབང་མེད་ལས་ཀྱིས་འཁྱམ་པར་བྱེད། །ཇི་ལྟར་མཁའ་ལ་རླུང་ཤུགས་ཀྱིས། །ཕྱག་དར་དུམ་བུར་གཏོར་བ་ལྟར། །དེ་ལྟར་སྲིད་པར་རྒྱུ་བ་རྣམས། །སྟེང་དང་ཐད་ཀར་འཁྱམ་པར་འགྱུར། །ཇི་ལྟར་རྒྱུ་དང་རྐྱེན་དག་ལས། །པད་མ་བྱུང་བ་མཛེས་པ་ལྟར། །དེ་བཞིན་དགེ་བའི་ལས་ཀྱིས་སུ། །ལྷ་ཡུལ་དུ་ནི་བྱུང་བ་མཛེས། །ཇི་ལྟར་ཤེལ་ནི་རབ་དང་ཞིང་། །ཇི་ལྟར་ནམ་མཁའ་རབ་དང་ལྟར། །དེ་ལྟར་སེམས་ནི་རབ་དང་བ། །བདེ་བ་མཆོག་ཏུ་འགྲོ་བར་འགྱུར། །དེ་ཡིས་ལྔ་དག་བསྲུངས་པ་ཡིས། །རྟག་ཏུ་བཅིངས་པ་གསུམ་ལས་གྲོལ། །ཆོས་གཅིག་ལས་ནི་རབ་འདས་པ། །ལྷ་ཡི་འཇིག་རྟེན་མཆོད་པར་འགྱུར། །ངོ་ཚ་མེད་ཅིང་ཁྲེལ་མེད་དང་། །རྒོད་དང་སྡིག་པའི་གྲོགས་པོ་ནི། །འདི་དག་དུག་དང་མེ་དང་འདྲ། །མཁས་པས་དེ་དག་བསྲུང་བར་གྱིས། །བདེན་དང་སྦྱིན་དང་དེ་བཞིན་དུ། །བཟོད་དང་རྟག་ཏུ་དགེ་བཤེས་གཉེན། །འབྱུང་པོ་རྣམས་ལ་རྟག་བྱམས་པ། །ལྷ་ཡུལ་གྱི་ནི་ལམ་རྒྱགས་ཡིན། །མི་དག་སེམས་ལ་གཡོ་མེད་པ། །བདེ་བས་བསྐྱོད་པ་མཉམ་བཞག་པ། །རང་གི་ལས་འབྲས་མངོན་སུམ་སྟེ། །ལྷ་ཡི་གནས་སུ་འོངས་པ་ཡིན། །ཆོས་དང་ཆོས་མིན་གཙོར་འཛིན་པ། །ཀུན་ནས་འཇིག་རྟེན་སྲོག་ཡིན་ཏེ། །འདི་ལྟར་ཆོས་ལས་སྐྱོབ་གཞན་མེད། །དེ་བས་ཆོས་ལ་དགའ་བར་གྱིས། །གང་ཞིག་ཆོས་ནི་ཡོངས་སྤངས་ནས། །མི་དག་ཉེས་པར་བྱེད་ལ་དགའ། །དེ་ནི་ཉེས་པས་གདུངས་པ་ཡིས། །རྟག་ཏུ་སྡུག་བསྔལ་ཉིད་དུ་འགྱུར། །ལྷ་ཡི་འཇིག་རྟེན་ཐོབ་ནས་སུ། །བག་མེད་རྣམས་ལ་ཆགས་གྱུར་པ། །དེ་ནི་དགེ་བའི་ལས་མཐའ་ཟད། །འཆི་བའི་མཐའ་ནི་མི་རིག་གོ། །གང་ན་འཆི་བར་འགྱུར་བ་མེད། །དེ་ནི་གཏན་དུ་བདེ་དང་ལེགས། །འཆི་བའི་ཞགས་པས་བཅིངས་པ་དག །ནམ་ཡང་བདེ་བ་ཡོད་མ་ཡིན། །ཇི་ལྟ་ཇི་ལྟར་བདེ་ཐོབ་པ། །དེ་ལྟར་སྲེད་པའི་ཚོགས་འཕེལ་ལོ། །སྲེད་པའི་མེ་ཡིས་གདུངས་པ་ནི། །སེམས་ཅན་དམྱལ་བར་ཉེ་བར་འདྲེན། །ལྷ་ལ་བག་མེད་མི་རིགས་ཀྱིས། །ཤིན་ཏུ་བག་མེད་མ་བྱེད་ཅིག །བག་མེད་ཉེས་པས་རྣམ་ཉམས་པ། །སུམ་ཅུ་རྩ་གསུམ་གནས་ནས་འཆི། །དེ་ལྟར་བྱ་{{page:{number:797,folio:163a,volume:69}}}དེ་རྣམས་ཀྱིས་རྗེས་སུ་བསྟན་པ་ན། ལྷ་མོས་ཡིད་གཡེངས་ཤིང་ཡུལ་གྱི་སྲེད་པས་བློ་གྲོས་དང་བློ་ཕྲོགས་པ་དང་བྱའི་སྒྲ་རྣམ་པར་འབྱིན་པ་བདེན་པ་དེ་ཐོས་པར་མི་འགྱུར་ལ། དེ་ཚལ་དང་ཉེ་བའི་ཚལ་དང་ལྟེང་ཀ་དང་འབབ་ཆུ་དག་ལ་རྗེས་སུ་སྟེན་པར་བྱེད་དོ། །དེ་གལ་ཏེ་ཀུན་དགའ་ར་བ་བདེ་བར་གནས་པའི་ལྟེང་ཀ་ཞེས་བྱ་བ་རི་མཐོ་བ་ག་ལ་བ་དེར་འདོང་བར་བྱེད་དོ། །རི་མཐོ་བ་དེ་ན་བྱ་མངོན་པར་དགའ་བ་ཞེས་བྱ་བ་བྱ་མོ་རྣམས་དང་ལྷན་ཅིག་ཕན་ཚུན་དགའ་ཞིང་ཕན་ཚུན་ཤིན་ཏུ་ལྟ་འདོད་པ་དག་ལྟེང་ཀ་དང་པད་མའི་ཚལ་སྣ་ཚོགས་དེ་རྣམས་སུ་རྩེ་བར་བྱེད་དོ། །དེ་ནས་བྱ་དེ་རྣམས་མཐོང་ནས་ལྷ་དེ་དག་འདི་སྙམ་དུ་སེམས་ཏེ། ཀྱེ་ཨེ་མ་བྱ་གཟུགས་སྣ་ཚོགས་ཅན་འདི་དག་སྒྲ་སྣ་ཚོགས་འབྱིན་ཅིང་ཉམས་དགའ་བར་བྱེད་པ་ཡིན་ཏེ། མཐོ་རིས་ཀྱི་བྱ་བསྡུས་པ་ཐམས་ཅད་འཐུན་པར་སྒྲ་འབྱིན་པའམ་སྣ་ཚོགས་སུ་སྒྲ་འབྱིན་པར་བྱེད་པའི་བྱ་དེ་རྣམས་ཀྱི་སྟེང་དུ་གནས་བཅས་ལ་བདག་ཞོན་ཏེ། ཚལ་དང་ཉེ་བའི་ཚལ་དང་ལྟེང་ཀ་དག་བལྟ་བར་བྱའོ་སྙམ་མོ། །དེ་ནས་སེམས་བསྐྱེད་མ་ཐག་ཉིད་དུ་ལྷ་དེ་དག་གི་བྱ་རྣམས་ལུས་ཆེན་པོར་གྱུར་ནས། ལྷ་དེ་དག་ག་ལ་བ་དེར་མྱུར་དུ་ཉེ་བར་འདོང་བར་བྱེད་དོ། །དེ་ནས་ལྷ་དེས་བྱ་དེ་དག་ལ་ལག་གིས་ཉུག་པར་བྱེད་དོ། །བྱུགས་ནས་ཀྱང་ཞོན་ནོ། །དེ་ནས་བྱ་རྣམས་ལ་ཞོན་མ་ཐག་ཉིད་དུ་ལས་སྤྲུལ་པ་མངོན་པར་དགའ་བའི་བྱའི་ཚོགས་དག་ནམ་མཁའ་ལ་འདོང་བར་བྱེད་དོ། །དེ་ནས་བྱ་སྣ་ཚོགས་པ་དེ་རྣམས་ཀྱི་རྒྱབ་ཏུ་ཞོན་མ་ཐག་ཉིད་དུ་ཡིད་ལ་རིན་པོ་ཆེ་སྣ་བདུན་གྱི་གཞལ་མེད་ཁང་ཚལ་དང་ཉེ་བའི་ཚལ་དང་ལྟེང་ཀ་དང་འབབ་ཆུ་དང་པད་མ་ཕུན་སུམ་ཚོགས་ཤིང་བྱ་རྣམ་པ་སྣ་ཚོགས་ཉེ་བར་རྩེ་བར་སེམས་པར་བྱེད་དོ། །དེ་ནས་སེམས་བསྐྱེད་མ་ཐག་ཉིད་དུ་བྱ་དེ་རྣམས་ཀྱི་རྒྱབ་ཏུ་གཞལ་མེད་ཁང་དེ་དག་ཇི་ལྟར་ལྷ་དེས་ཡིད་ལ་བསམས་པ་དེ་བཞིན་དུ་འབྱུང་ངོ་། །དེ་ནས་ལྷ་དེ་དག་གི་ཕྱི་བཞིན་དུ་ལྷ་མོ་ཆ་བྱད་རྣམ་པ་སྣ་ཚོགས་ཐོགས་པ་དག་རྗེས་སུ་འབྲང་ཞིང་ཉེ་བར་སྤྱོད་པ་ན་ནམ་མཁའི་དཀྱིལ་ནས་འདོང་སྟེ་ཡུལ་ནས་ཡུལ་དག་ཏུ་འདོང་བར་བྱེད་ལ། དེ་ཐམས་ཅད་ལྷའི་བདེ་བ་དག་གིས་རྩེ་ཞིང་ཉེ་བར་སྤྱོད་པ་ན། མཐོ་རིས་ཀྱི་གནས་{{page:{number:798,folio:163b,volume:69}}}དག་ལ་དགའ་བ་དང་ཤིན་ཏུ་དགའ་བ་དང་མཆོག་ཏུ་དགའ་བར་རྟོག་པར་བྱེད་དོ། །དེས་ས་དེ་དག་ལ་རྟོག་རྟོག་ནས་སྲེད་པ་འབུམ་འགྱུར་གྱིས་གཡེང་བར་བྱེད་དེ། འདི་ལྟར་སེམས་ཅན་ཐམས་ཅད་ཀྱི་གནས་དཔེ་བྱ་བར་མི་ནུས་སོ། །དེ་ལྟར་སྒོ་དྲུག་ནས་སྲེད་པའི་མེ་འབར་བ་མཆོག་ཏུ་མི་བཟད་པ་ཡིད་ལ་འབར་བ་ཡིན་ཏེ། དེ་བདེ་བ་གཟུགས་བརྙན་ལྟ་བུའི་སྡུག་བསྔལ་དེས་མངོན་པར་ཉམས་བཞིན་དུ་བྱ་དེ་རྣམས་ཀྱི་སྟེང་དུ་ཞོན་ནས། སིལ་སྙན་ཡན་ལག་ལྔ་དང་ལྡན་པའི་སྒྲ་སྙན་པ་ཡིད་དུ་འོང་བ་དཔེ་མེད་པ་ཉེ་བར་ལེན་ཅིང་རི་རབ་ཀྱི་ཞབས་ཐམས་ཅད་ལ་ལྟ་བར་བྱེད་དེ། དེ་ཚལ་དང་ཉེ་བའི་ཚལ་དང་ལྟེང་ཀ་ཕུན་སུམ་ཚོགས་པ་དང་ནགས་ཚལ་དང་རི་ངོས་དང་ཤིང་ལྗོན་པ་དང་ཕྱོགས་གཅིག་པ་དང་པད་མའི་ཚལ་དུ་མས་ཁེབས་པ་དང་བྱ་སྣ་ཚོགས་ཀྱིས་གང་བ་དང་ལྷ་དང་ལྷ་མོ་དང་ལྷའི་བུ་མོ་ཕན་ཚུན་རྩེ་བ་ན་མཐོང་ངོ་། །ཡུལ་དེ་ན་དགའ་བ་འབུམ་ཕྲག་དུ་མ་ཡོད་དེ། ཡུལ་ཤིན་ཏུ་རྣམ་པར་ཕྱེ་བའི་དགའ་བ་ཐམས་ཅད་མཐོང་ཡང་འདོད་པ་རྣམས་ཀྱིས་དེ་སྲིད་དུ་ཚིམ་པ་མེད་པ་ཉིད་ཡིན་ཏེ། དགའ་བའི་འདོད་ཆགས་ཀྱི་མོད་ལས་སྐྱེས་པའི་སེམས་ཀྱིས་གཡེངས་པའི་སྲེད་པའི་ལྷ་དེ་རྣམས་ཡུལ་དག་གིས་དབང་པོ་རྣམས་ཤིན་ཏུ་ཚིམ་པ་མེད་དོ། །དེ་ལྟར་དེ་ཡུན་རིང་པོ་དུ་མར་བྱའི་སྟེང་གཞལ་མེད་ཁང་ན་གནས་པ་དེས་རི་བོ་ཁྲི་ཕྲག་དྲུག་ཅུའི་ནང་ན། རིའི་རྒྱལ་པོ་རི་རབ་འདུག་པ་དེ་དག་ཐམས་ཅད་ལ་ལྟ་བར་བྱེད་དེ། ལྷ་ལས་ལེགས་པར་བྱས་པ། ཐམས་ཅད་ཀྱི་གནས་དཔེ་མེད་པ་ཉམས་དགའ་བ་རིན་པོ་ཆེ་དུ་མ་འབར་བ། ངོས་བཞི་ཀུན་ནས་ལྷམ་པ་ཁ་དོག་རྣམ་པ་བཞིས་ཤིན་ཏུ་རྣམ་པར་ཕྱེ་བ་ཡིན་ཏེ། འདི་ལྟ་སྟེ། བཻ་ཌཱུརྱ་དང་དངུལ་དང་གསེར་དང་ཤེལ་ཤིན་ཏུ་བཟང་བའི་རི་རབ་དེ་ལ་དེས་མ་ལུས་པར་བལྟས་ནས་རང་རང་གི་གནས་ག་ལ་བ་དེར་འདོང་བར་བྱེད་དོ། །དེ་ལྟར་བྱ་རྣམས་ཀྱི་སྟེང་ན་ཞོན་པ་དེ་དག་བྱ་དེ་དག་ལ་སྣ་ཚོགས་སུ་སེམས་པར་བྱེད་དེ་ཇི་ལྟ་ཇི་ལྟར་ཁ་དོག་དང་གཟུགས་དང་ཆ་བྱད་དང་དབྱིབས་བསམས་པ་དེ་ལྟ་དེ་ལྟར་འགྱུར་རོ། །དེ་ནས་ཡང་དེ་བྱ་དེ་རྣམས་ཀྱི་སྟེང་དུ་ཞོན་ནས་རྫིང་ཆུ་དང་བ་ཞེས་བྱ་བ་ག་ལ་བ་དེར་འདོང་བར་བྱེད་དོ། །རྫིང་དེ་ཡང་ཀུན་ནས་དཔག་ཚད་ལྔ་ཡོད་ལ་ཀུན་ནས་ལྷམ་པ་{{page:{number:799,folio:164a,volume:69}}}རིན་པོ་ཆེ་ཨན་ད་རྙིལ་དང་བཻ་ཌཱུརྱ་རྣམས་ཀྱིས་སྣ་ཚོགས་སུ་བརྒྱན་ཅིང་གཞན་པད་མ་རྣམས་ཀྱིས་ཀྱང་ཉེ་བར་མཛེས་པར་བྱས་པ། ལེགས་པར་བྱས་པའི་ལས་མངོན་སུམ་དུ་གྱུར་པ་དེར་དོང་ནས་དེ་ན་ལྷ་མོ་དེ་རྣམས་དང་ལྷན་ཅིག་ཏུ་ལྷའི་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དོ། །པད་མ་དེ་རྣམས་ཀྱི་བར་དག་ན་བུང་བ་བཞིན་དུ་སྦྲང་རྩི་དེ་དག་ལ་འཐུང་བར་བྱེད་ཅིང་། བདུད་རྩི་ལ་ཡང་ཟ་བར་བྱེད། ལྷའི་དྲི་དང་རོ་དང་མདོག་ཕུན་སུམ་ཚོགས་ཤིང་། ཟླ་བ་ལྟར་དྲི་མ་མེད་ལ་རོ་དང་ཤིན་ཏུ་ལྡན་པ་དེ་དག་ལ་ཟ་བར་བྱེད་དོ། །གོས་དེ་དག་ཀྱང་གྱོན་ནས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དེ་དག་དང་ལྷན་ཅིག་ཏུ་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རྟག་པར་ཤིན་ཏུ་བདེ་ཞིང་བཞོན་པ་དང་སྐྱེད་མོས་ཚལ་ཕུན་སུམ་ཚོགས་ལ་སྐྱེ་བོ་ཀུན་དགའ་བའི་རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྣམས་ཀྱི་གནས་ནོར་བུའི་སྙིང་པོ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དགེ་བ་ཕན་པར་འདོད་པ་གང་གིས་སྲོག་གཅོད་པ་དང་མ་བྱིན་པར་ལེན་པ་མི་བྱེད་ལ་གཞན་བྱེད་པ་ཡང་ཕྱིར་ཟློག་པར་བྱེད་དེ་དགེ་བའི་ལམ་ལ་རབ་ཏུ་འཇོག་པ་ཡིན་ནོ། །བདག་ཉིད་ཀྱིས་སྲོག་གཅོད་པ་མི་བྱེད་པའི་རྣམ་པ་དུ་ཡོད་ཅེ་ན། འདི་ལ་སྦྲང་བུའི་སྦྲང་རྩི་དང་བུང་བའི་སྦྲང་རྩི་དག་ལས་དྲོད་གཤེར་ལས་སྐྱེ་བའི་སྲིན་བུ་དག་འབྱུང་བར་མཐོང་ནས། དེ་སྲོག་གཅོད་པའི་འཇིགས་པས་སྦྲང་རྩི་ཟ་བར་མི་བྱེད་ཅིང་གཞན་ཟ་ན་{{page:{number:800,folio:164b,volume:69}}}ཡང་ཕྱིར་ཟློག་པར་བྱེད་ལ། རྗེས་སུ་ཡི་རང་བར་མི་བྱེད་འདི་ནི་སྡིག་པའི་ཡིན་ནོ་བར་ཤེས་ནས་སྤོང་བར་བྱེད་དེ། དེ་ཐབས་ཀྱིས་ཀུན་ཀྱང་འདྲེ་བར་མི་བྱེད་ལ་མིག་ཟུར་ཙམ་གྱིས་ཀྱང་ལྟ་བར་མི་བྱེད་དེ་སྲོག་གཅོད་པ་དང་བྲལ་བའི་རྣམ་པ་ནི་དེ་དག་ཡིན་ནོ། །མ་བྱིན་པར་ལེན་པ་དང་བྲལ་བ་ཇི་ལྟ་བུ་ཡིན་ཞེ་ན། འདི་ལ་སྡོམ་པ་བླངས་པས་མཆོད་རྟེན་གྱི་གནས་སུ་སངས་རྒྱས་ལ་མར་མེ་ཕུལ་བ་དེའི་འོད་ལ་ཡང་སྐྲུ་བར་མི་བྱེད་ཅིང་དེས་བདག་གི་ལས་མི་བྱེད། དེ་ལས་སྣག་ཚ་ཡང་འབྱིན་པར་མི་བྱེད་ལ་ཕྲ་རབ་ཙམ་ལ་ཡང་འཇིགས་པར་ལྟ་བ་ཡིན་ཏེ། དེ་ལྟར་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ནོ། །ཡང་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་སྦྲང་བུའམ་སྲོག་ཆགས་མར་ཀོ་ཏ་ཀའམ་ནམ་མཁའ་ལ་རྒྱུ་བ་དག་གསོད་པར་མི་བྱེད་པ་ཡིན་ཏེ། དེ་དག་ལ་འཕྲལ་ལ་བསམས་ནས་གསོད་པར་མི་བྱེད་ལ། གཞན་གྱིས་བཟུང་བ་ཞིག་ཡོད་ན་ཡང་ཐར་བར་བྱེད་སྲོག་གཅོད་པ་བྱས་པ་ཉེས་པར་བྱས་པའི་འབྲས་བུ་འཆགས་པར་བྱེད་གཞན་གྱིས་སྲོག་གཅོད་པ་བྱས་ན། སྡིག་པའི་འབྲས་བུ་སེམས་ཅན་དམྱལ་བ་ཆེན་པོ་ཡང་སོས་སུ་འགྲུབ་ཀྱིས་ཁྱེད་མ་བྱེད་ཅིག་ཅེས་འདོམས་པ་ཡིན་ཏེ། དེ་ལྟར་གཞན་ཡང་བཟློག་ནས་སྡོམ་པ་ལ་རབ་ཏུ་འཇོག་པར་བྱེད་དེ། དེ་ནི་སྡིག་པ་སྤངས་པ་ཡིན་ནོ། །བདག་དང་གཞན་གྱི་རྒྱུད་ཚུལ་ཁྲིམས་ལ་རབ་ཏུ་ཞུགས་པའི་རྒྱུན་རབ་ཏུ་འཇུག་པར་འགྱུར་བ་ནི་འདི་ལ་དགོན་པ་འམ་ལམ་དུ་ཞུགས་པ། ལམ་རྒྱགས་ཉུང་ཡང་སྲོག་ལ་མི་ལྟ་བར་གཞན་ལམ་རྒྱགས་ཉུང་བའམ་ལམ་རྒྱགས་མེད་པ་སྡུག་བསྔལ་བ་ལ་སྲོག་ཡོངས་སུ་བཏང་ནས་རང་གི་ཁ་ཟས་བགོ་བཤའ་བྱེད་པ་དེ་ནི་འབྲས་བུ་ཆེ་བ་ཡིན་ནོ། །ཞིང་གི་འབྲས་བུའི་ཁྱད་པར་སེམས་པ་ནི་དུས་སུ་བྱིན་པ་དང་ལྡན་པ་ཡིན་ཏེ། འདི་ལྟར་ནད་རྣམས་ཀྱི་ནང་ན་བཀྲེས་པ་ནད་ཆེ་བ་ཡིན་ན། དེ་ལ་མ་བལྟས་པར་འབྲས་བུ་ཆེན་པོར་ཡང་དག་པར་སྦྱོར་བ་ཡིན་ནོ། །དེ་ལྟར་ཚུལ་ཁྲིམས་གཉི་ག་སྲུང་བ་བདག་དང་། གཞན་ལ་ཕན་པར་རབ་ཏུ་ཞུགས་པ་སེམས་རྙོག་པ་མེད་པ་དྲང་པོའི་རང་བཞིན་ཅན་སེམས་ཅན་ཤིན་ཏུ་མི་དགེ་བ་ཕྲ་རབ་ཙམ་ལ་ཡང་འཇིགས་པར་ལྟ་བ་དེ། མ་དང་{{page:{number:801,folio:165a,volume:69}}}ཕའི་ལུས་ལ་ནོར་བུ་དག་གི་རྒྱན་འདོགས་པའམ་སངས་རྒྱས་ལ་ནོར་བུ་དག་གི་རྒྱན་འབུལ་བའི་མི་དེ་ལུས་དང་བྲལ་ནས། སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ནོར་བུའི་སྙིང་པོའི་སར་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱེད་པའི་ལས་བྱས་པ་དེ་ཤིན་ཏུ་བལྟ་ན་སྡུག་པ་ལྷའི་ཡུལ་གྱི་བདེ་བ་བྱུང་སྟེ། འདི་ལྟ་སྟེ། དགེ་བའི་ལས་ཀྱི་མཐའ་སྤྱད་པ་དེའི་ལུས་དེ་ཐམས་ཅད་གཟི་བརྗིད་འབྱུང་ལ། ལུས་དེ་ལས་གཟི་བརྗིད་འབྱུང་བ་ཀུན་དུ་དཔག་ཚད་ལྔ་བརྒྱར་འབྱུང་ངོ་། །དཔེར་ན་ཉི་མ་ཤར་བ་ན་ཉི་མས་རི་གསལ་བར་བྱེད་པ། དེ་ལྟར་དེའི་གསལ་བས་ཐམས་ཅད་དུ་སྣང་བར་བྱེད་ལ་གནས་གཞན་ཐམས་ཅད་ཀྱང་དེའི་རབ་ཏུ་གསལ་བ་དེས་དེ་ནས་ཡང་བརྒྱ་འགྱུར་དུ་རབ་ཏུ་གསལ་བར་བྱེད་དོ། །མདོག་སྔོན་པོ་དང་། སེར་པོ་དང་། བཙོད་ཀ་དང་། དམར་པོ་རྣམས་ཀྱིས་གསལ་བར་བྱེད་དོ། །དཔེར་ན་འཇའི་མདོག་མཛེས་པར་འགྱུར་བ་དེ་བས་ཀྱང་ལྷའི་རང་གི་ལུས་ལས་འོད་བྱུང་བ་བརྒྱ་འགྱུར་གྱིས་མཛེས་པ་ཡིན་ཏེ། དགེ་བའི་ལས་དེས་མངོན་པར་བསྒྲུབས་པའི་ལུས་ཀྱི་འོད་བྱུང་བས་ལྷའི་ཚོགས་ཐམས་ཅད་ཟིལ་གྱིས་མནན་ནས་རྣམ་པར་མཛེས་སོ། །ཇི་ལྟར་ཉི་མའི་འོད་ཀྱིས་གཟའ་དང་སྐར་མ་དང་རྒྱུ་སྐར་ཐམས་ཅད་ཟིལ་གྱིས་མནན་ནས་རྣམ་པར་མཛེས་པ་དེ་བཞིན་དུ། ལྷ་དེ་འོད་ཀྱི་ཕྲེང་བ་འབར་ཞིང་དེ་རང་གི་གཟི་བརྗིད་དེས་འབར་བ་ན་རང་གི་གནས་དེ་དག་ལ་རྟོག་པར་བྱེད་དོ། །གནས་དེ་ཡང་ཀུན་ནས་ནོར་བུ་རྣམ་པ་སྣ་ཚོགས་ཀྱིས་ཉེ་བར་སྤྲས་ཤིང་སྣ་ཚོགས་སུ་བརྒྱན་པ། ཀུན་ནས་ཐམས་ཅད་དུ་རྣམ་པར་མཛེས་པ་ཡིན་ཏེ་ཉི་མ་བརྒྱ་ལྟ་བུར་འོད་འབྱུང་བ་ཡིན་ནོ། །དེས་དེ་དག་མཐོང་ནས་ཡིད་རབ་ཏུ་དགའ་བས་ཕྱོགས་གཉིས་པ་ལ་རྟོག་པར་བྱེད་དེ། དེ་ན་ལྷ་མོ་གཟུགས་བཟང་མོ་དང་ལྡན་པ་རྒྱན་དཔེ་མེད་པ་ཐོགས་པ་འདོད་པའི་རྒྱུ་རྣམ་པ་སྣ་ཚོགས་སྐྱེད་པ་སྟེན་པ་དག་མཐོང་སྟེ། འདི་ལྟ་སྟེ། དེ་དག་གི་ནང་ནས་ཁ་ཅིག་ནི་རོལ་མོའི་རྣམ་པ་རྫ་རྔ་དང་། གླིང་བུ་དང་། ལྕགས་ཀྱི་སིལ་དཀྲོལ་དེ་དག་ལ་སྟེན་ཏོ། །དེ་དག་གི་ནང་ནས་གཞན་ཁ་ཅིག་ནི་ལྷ་མོ་རྣམས་ཀྱི་ནང་དུ་སོང་ནས་བྲོ་རྡུང་ཞིང་གླུ་ལེན་ལ་མེ་ཏོག་ཕྲེང་བས་མགུལ་བརྒྱན་པ་དག་ངང་པ་རྣམས་དང་། ལྷན་ཅིག་པད་མའི་{{page:{number:802,folio:165b,volume:69}}}ཚལ་རྣམས་ཀྱི་ནང་དུ་ཆུ་ལ་རྣམ་པར་རྩེ་བར་བྱེད་དོ། །གཞན་དག་ནི་ལྷའི་འབྲས་བུ་དག་ལ་ཟའོ། །གཞན་དག་ནི་དཔག་བསམ་གྱི་ཤིང་གི་ནང་དུ་དོང་ནས་མེ་ཏོག་རྣམས་འཐོག་པར་བྱེད་ཅིང་ལྷའི་གླུ་དབྱངས་དཔེ་མེད་པ་དག་ཀྱང་ལེན་ཏེ་འདོད་པ་ཡང་དག་པར་སྟོན་པ། སྐྱེ་བོ་ཀུན་གྱི་ཡིད་ཤིན་ཏུ་མགུ་བར་བྱེད་པ་རྣམ་པ་དུ་མ་ཡོད་དོ། །དེ་དེར་སྐྱེས་ཏེ་ལྷ་མོ་དེ་དག་མཐོང་ནས་ཐོག་མ་ཉིད་དུ་ཡུལ་གྱི་མཆོག་འདོད་ཆགས་ཀྱི་སྦྲུལ་གྱི་མཆེ་བ་ལྟ་བུའི་ཡུལ་གྱི་བདེ་བ་ལྔས་མངོན་པར་ཟིན་པ། སྟན་དེ་ལས་ལངས་ནས་གཞན་དུ་འགྲོ་སྟེ་གང་ན་ལྷ་མོ་ན་ཚོད་དཔེ་མེད་པ་དང་ལྡན་པ་ལྷའི་ཕྲེང་བ་དང་། གོས་གྱོན་པ་དེ་དག་མཐོང་ནས་དེ་འདོད་ཆགས་ཀྱི་མེས་ཡོངས་སུ་གདུངས་པའི་ཡིད་ཀྱིས་དེར་འགྲོ་བར་བྱེད་ལ་དེ་དག་ཀྱང་ལྷ་དེ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་བུ་གཞན་དེ་འཆི་བ་ན་ཡོངས་སུ་གཏོང་བར་བྱེད་དེ། ཇི་ལྟར་བུང་བ་དག་གིས་མེ་ཏོག་སྐམ་པོ་བོར་ནས་སར་པའི་དྲུང་དུ་འགྲོ་བ་དེ་ལྟར་ལྷ་དེ་འཆི་བ་ན་ལྷ་མོ་དག་གིས་ཡོངས་སུ་བཏང་ནས། མེ་ཏོག་སར་པ་ལྟ་བུའི་ལྷའི་བུ་གཞན་གྱི་དྲུང་དུ་འགྲོ་བར་བྱེད་ལ། མེ་ཏོག་སྣ་ཚོགས་ཀྱི་ཕྲེང་བ་ཐོགས་པ་སྙིང་དུ་སྡུག་ཅིང་ཆགས་པ་ལྷའི་བུ་གཞོན་ནུ་དང་ཐམས་ཅད་དུ་འདྲིས་པ། ཐོག་མ་མེད་པའི་དུས་ནས་གོམས་པའི་འདོད་ཆགས་ཀྱིས་ཉེ་བར་སྤྱོད་པས་རྩེ་བར་བྱེད་དོ། །ལྷའི་བུ་དེ་ཡང་འཆི་བ་ན་རང་གི་ལྷ་མོ་དེ་དག་གཞན་དུ་དོང་བ་མངོན་པར་མཐོང་ནས་ཡིད་ལ་གདུང་བའི་རྣམ་པ་དེ་ལྟ་བུས་ཤིན་ཏུ་གདུངས་ཏེ། ཇི་ལྟར་སེམས་ཅན་དམྱལ་བ་མནར་མེད་པའི་མེས་མནར་མེད་པའི་ལུས་བསྲེགས་པ་དེ་ལྟར་དེའི་སྡུག་པ་གཞན་དུ་དོང་བར་གྱུར་པའི་ཡིད་ལ་འཆི་བའི་སྡུག་བསྔལ་གྱིས་ཡིད་ཤིན་ཏུ་གདུངས་པས་ཤིན་ཏུ་གདུང་ཏེ། སུམ་ཅུ་རྩ་གསུམ་གྱི་གནས་ནས་ལྷའི་བུ་འཆི་བ་ན་ཕྲག་དོག་དང་། སེར་སྣའི་ཡིད་སྡུག་བསྔལ་བ་དེས་མངོན་པར་ཉམས་པ་དེ་འཆི་བའི་དུས་བྱེད་དོ། །དེ་སྲིད་པ་ཕྱི་མར་སེམས་ཤིན་ཏུ་གདུངས་པ་དེ་ལ་དམིགས་པའི་ཉེ་བར་ལེན་པའི་རྐྱེན་གྱི་སྲིད་པས་སེམས་རྙོག་པ་ཅན་དུ་བྱས་པ་དེ། དེ་ལས་གཞན་ཡང་མི་མཐོང་སྟེ། དེ་དེ་ནས་ཤི་ནས་ཡང་སེམས་ཅན་དམྱལ་བ་དང་ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །དེའི་རྒྱུ་འཐུན་{{page:{number:803,folio:166a,volume:69}}}པའི་འབྲས་བུ་གང་ཞིག་ཡིན་ཞེ་ན་གང་གིས་གཞན་གྱི་བུད་མེད་ལ་སྡོམ་པ་མ་བཟུང་བ་ཡིན་ཏེ་བྱི་བ་བྱས་པ་ཡིན་ནོ། །དེ་གལ་ཏེ་དགེ་བའི་ལས་གཞན་གྱིས་ལྷ་རྣམས་ཀྱི་ནང་དུ་སྐྱེས་ཀྱང་འཆི་བའི་དུས་དེའི་ཚེ། དེ་ལ་གཞན་གྱི་ཆུང་མ་ཕྲོགས་པའི་སྡིག་པའི་ལས་ཀྱི་རྐྱེན་འབྱུང་ངོ་། །དེ་ལྟར་ལེགས་པར་བྱས་པའི་ནང་ན་ཉེས་པར་བྱས་པ་ཡང་དེ་ལྟར་སྨིན་པར་འགྱུར་ཏེ། དེ་ལྟ་བས་ན་ཉེས་པར་བྱེད་པ་ཆུང་ངུ་ཡང་མི་བྱའོ། །ཇི་ལྟར་ལྷ་རྣམས་འཆི་བ་ན་ཚུལ་ཁྲིམས་རྣམ་པ་བདུན་མ་རལ་པའི་རྒྱུ་འཐུན་པའི་འབྲས་བུ་མི་འབྱུང་བ་དེ་ལྟར་འཐབ་བྲལ་བ་རྣམས་ཀྱི་ཡང་ཡིན་ཏེ། དེ་ནི་རྒྱ་ཆེར་ཕྱིས་འཆད་དོ། །དེ་ནས་ལྷའི་བུ་ཤི་བ་དེའི་ལྷའི་བུ་མོ་དེ་དག་ལྷའི་བུ་གསར་དུ་བྱུང་བ་དེ་ག་ལ་བ་དེར་ལྷའི་ཕྲེང་བ་མདོག་བཟང་པོ། དྲི་དང་རེག་པ་མ་རྙིས་པ་དེ་དག་བླངས་ནས་ལྷའི་བུ་དེའི་ལུས་ལ་འདོགས་པར་བྱེད་དོ། །ལྷའི་བུ་དེ་ཡང་ཐོག་མ་སྐྱེས་མ་ཐག་ཏུ་དགའ་ཡིད་རབ་ཏུ་དགའ་སྟེ། ལྷའི་བུ་མོ་དེ་དག་གི་དྲུང་དུ་འགྲོ་བར་བྱེད་དོ། །དེ་ནས་ལྷའི་བུ་དེ་ལྷའི་བུ་མོ་དེ་དག་དང་། ཕན་ཚུན་སྙིང་ཤིན་ཏུ་དགའ་བ་རྣམས་ཚལ་དང་། ཉེ་བའི་ཚལ་ག་ལ་བ་དེར་འདོང་བར་བྱེད་དོ། །དེ་ལྷའི་རིས་དེ་ན་ཆུ་རྙོག་པ་མེད་པའི་ནང་ན་པད་མ་བཻ་ཌཱུརྱའི་མདོག་ལ་འདབ་མ་གསེར་དང་སྙིང་པོ་རྡོ་རྗེར་སྐྱེས་པ་དག་ལ་བུང་བ་འབུམ་སྙེད་ཀྱིས་ཡོངས་སུ་བསྐོར་བ་ཡིན་ཏེ། བུང་བ་དེ་དག་ཀྱང་ཁ་ཅིག་གི་ལུས་བཻ་ཌཱུརྱ་ལ་སྒྲོ་གསེར་དུ་འདུག་པ་དང་། ཁ་ཅིག་གི་ལུས་གསེར་ལ་སྒྲོ་དངུལ་དུ་འདུག་པ་དང་ཁ་ཅིག་གི་ལུས་འདྲེས་པ་དང་། ཁ་ཅིག་གི་ལུས་བྱི་རུ་ལ་སྒྲོ་ཀེ་ཀེ་རུར་འདུག་པ་ཡིན་ཏེ། དེ་དག་རྟག་ཏུ་འདམ་ནས་སྐྱེས་པའི་པད་མ་མ་རྙིས་པ་དག་གི་ནང་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་ལྷ་མོ་རྣམས་སྒྲ་སྙན་པ་དེས་གླུ་དབྱངས་ཤིན་ཏུ་ལེན་ཅིང་། ཕེག་རྡོབ་པར་བྱེད་པ་དེ་བཞིན་དུ་བུང་བ་པད་མའི་གསབ་གསེབ་ཏུ་དོང་བ་དེ་རྣམས་སྒྲ་འབྱིན་པར་བྱེད་དོ། །དེ་ནས་ལྷའི་བུ་དེ་ལྷ་མོ་དེ་རྣམས་དང་ལྷན་ཅིག་རྫིང་དེ་དག་གི་ནང་དུ་འཇུག་སྟེ། དེ་ཆུ་ལ་རྩེ་བར་བྱེད་ཅིང་། དགོད་རྩེ་དགའ་དགའ་དགུར་སྤྱོད་པར་བྱེད་དོ། །དེ་ལྟར་དེ་རྣམས་ཀྱིས་ཤིན་ཏུ་ཡུན་རིང་བར་རྩེ་བ་ཉེ་བར་སྦྱར་ནས་ཚལ་གསེར་གྱི་ཤིང་ལྗོན་པའི་ཕྲེང་བ་ཞེས་བྱ་བ་ཤིང་{{page:{number:804,folio:166b,volume:69}}}ལྗོན་པ་གཉིས་ཀྱིས་ཁེབས་པ་ག་ལ་བ་དེར་དོང་བར་བྱེད་ལ་གླུ་དབྱངས་དང་། སིལ་སྙན་དང་རོལ་མོའི་སྒྲ་སྣ་ཚོགས་དང་ལྡན་པ་གསེར་བཙོ་མའི་རི་བོ་རིན་པོ་ཆེའི་རྩེ་མོ་བཟང་པོ་ལ་རྟོག་སྟེ། རྩེ་མོ་དང་ལྡན་པ་དེ་དག་ལ་ལྷའི་ཚོགས་དུ་མ་དང་ལྷ་མོ་གཞན་དག་དང་ལྷན་ཅིག་རྩེ་ཞིང་ལྟ་བར་བྱེད་དོ། །ལྷའི་རང་གི་པད་མའི་ཚལ་དང་། མེ་ཏོག་ཨུད་པ་ལའི་ཚལ་དྲི་རྣམ་པ་སྣ་ཚོགས་དང་། ལྷའི་དྲི་ཕུན་སུམ་ཚོགས་པ་རྣམས་ཀྱི་ནང་ན་ལྷའི་ཕྲེང་བ་དང་གོས་དར་གྱོན་པ་འཛམ་བུ་ཆུ་བོའི་གསེར་བཙོ་མས་བརྒྱན་པའི་ལྷ་དང་ལྷ་མོ་གཞན་དེ་དག་དང་ལྷན་ཅིག་སིལ་སྙན་ཡན་ལག་ལྔ་དང་ལྡན་པ་ཉེ་བར་ལེན་ཅིང་རྩེ་བར་བྱེད་དོ། །གཞན་དག་ནི་བྱ་ངང་པ་དང་ཀཱ་རཎྜ་བ་སྒྲ་སྙན་པར་འབྱིན་ཅིང་རྨ་བྱ་དང་ངང་པ་སྦྲེངས་པའི་ནང་དུ་ཞུགས་ནས་རྩེ་བར་བྱེད་དོ། །དེ་ནས་ཡང་ལྷའི་ཚོགས་ནམ་མཁའི་གཞལ་མེད་ཁང་ན་འཁོད་པ་གཞན་དག་ནམ་མཁའ་ལ་ལྷ་མོའི་ཚོགས་དག་དང་ལྷན་ཅིག་རྩེ་བར་བྱེད་དོ། །ནམ་མཁའ་ལ་སྒྲོན་མ་ལྟ་བུར་གྱུར་པ་ལྷའི་རོལ་མོ་ལ་བློ་ཤིན་ཏུ་ཆགས་པ་རྣམས་མེ་ཏོག་གི་ཆར་མངོན་པར་འབེབས་ཤིང་སིལ་སྙན་ཡན་ལག་ལྔ་དང་ལྡན་པ་ཉེ་བར་ལེན་པ་ན་ལྷའི་བདེ་བ་དག་རྗེས་སུ་མྱོང་བར་བྱེད་དོ། །དེ་ནས་ཡང་ལྷའི་ཚོགས་གཞན་དག་ཕན་ཚུན་གྲོགས་སུ་གྱུར་པ་ཆང་ཞིམ་པོ་དག་འཐུང་ཞིང་ཕན་ཚུན་དགའ་ལ་འཐུན་པའི་ཚིག་གིས་འདུམ་པ་དག་མཐོང་ངོ་། །དེ་ནས་ཡང་ལྷའི་ཚོགས་རང་གི་ལས་དང་རྒྱུ་འཐུན་པའི་བདུད་རྩི་མདོག་དང་། རོ་དང་དྲི་དང་། བདེ་བ་ཕུན་སུམ་ཚོགས་པ་དག་ཟ་བ་མཐོང་ངོ་། །དེ་ནས་ཡང་ལྷ་གཞན་དག་རིན་པོ་ཆེ་སྣ་བདུན་གྱི་ལྷའི་ཤིང་ལྗོན་པ་དག་ལས་རིན་པོ་ཆེ་སྣ་བདུན་གྱི་མེ་ཏོག་དག་འཐོག་ཅིང་བདག་ཉིད་ལ་འཆིང་བེ་དག་མཐོང་ངོ་། །དེ་ནས་ཡང་ལྷའི་ཚོགས་གཞན་དག་ལྷའི་འབྲས་བུ་ལག་ན་ཐོགས་ཏེ་ཕན་ཚུན་འཕེན་ཞིང་ཟ་བ་དག་མཐོང་ངོ་། །དེ་ནས་ཡང་ལྷའི་ཚོགས་གཞན་དག་ལྷའི་ངང་པ་རིན་པོ་ཆེ་སྣ་བདུན་གྱི་སྒྲོ་གཤོག་བརྐྱང་བའི་སྟེང་དུ་ཞོན་ནས་ནམ་མཁའ་ལ་འགྲོ་བ་ན་ཕན་ཚུན་ལུས་ལ་གནོད་པ་མེད་དོ། །དེ་ནས་ཡང་ལྷ་གཞན་དག་ཅོང་དང་རྔ་དང་སིལ་དཀྲོལ་དང་གླིང་བུ་དག་དང་ཡང་དག་པར་རབ་ཏུ་ལྡན་པའི་རོལ་མོ་བྱེད་པ་ན་ལྷ་མོ་རྣམས་ལྷ་དེ་རྣམས་ཀྱི་མདུན་ན་བྲོ་གར་བྱེད་དེ་དེ་དག་{{page:{number:805,folio:167a,volume:69}}}དང་ལྷན་ཅིག་རྩེ་ཞིང་ལྷན་ཅིག་དགའ་བ་དང་ལྷའི་པད་མ་རྣམས་ཀྱིས་ཕན་ཚུན་རྡེག་པ་ན་འདོད་པ་ལ་ཞེན་པ་དེ་ཡོངས་སུ་དགོད་ལ་འདོད་པ་སྟེན་ཅིང་སྨྲ་བ་དག་མཐོང་ངོ་། །དེ་ལྟར་ལྷའི་བུ་གསར་དུ་སྐྱེས་པ་དེ་ལྷའི་འཇིག་རྟེན་སྣ་ཚོགས་ལས། སྣ་ཚོགས་ཀྱིས་སྤྲུལ་པ་དེ་མཐོང་སྟེ། ཡིད་ལ་སེམས་པ་དག་གི་མིག་གཟུགས་སྣ་ཚོགས་ལྟ་བ་ལ་ངོམས་པ་མི་སྐྱེ། བདག་གི་རྣ་བ་སྒྲ་རྣམ་པ་སྣ་ཚོགས་དུ་མ་ལ་ཉན་པ་ལ་ངོམས་པ་མི་སྐྱེ། བདག་གི་སྣ་དྲི་རྣམ་པ་སྣ་ཚོགས་པ་སྣོམས་པ་ལ་ངོམས་པ་མི་སྐྱེ། བདག་གི་ལྕེ་རོ་ཕུན་སུམ་ཚོགས་པ་རོ་མྱང་བར་བྱ་བ་དྲུག་ལ་ངོམས་པ་མི་སྐྱེ། བདག་གི་ལུས་བགོ་བའི་རེག་པ་དང་རྒྱན་དང་བྱུག་པའི་རེག་པ་སྟེ། རེག་པ་རྣམ་པ་སྣ་ཚོགས་དག་ལ་ངོམས་པ་མི་སྐྱེ། བདག་གི་ཡིད་སྡུག་པ་སྣ་ཚོགས་ཡིད་དུ་འོང་བའི་ཆོས་བྱུང་བ་ཐམས་ཅད་ལ་ངོམས་པ་སྐྱེ་བ་མེད་པ་དེ་ནི་བདག་ཡིན་ཏེ། ཀུན་ནས་བདེ་བ་ལ་ཆགས་པ་བདེ་བ་མྱོང་བར་བྱའོ་སྙམ་མོ། །དེ་ལྟར་རྗེས་སུ་བསམས་པ་དེ་ཕན་ཚུན་ཤིན་ཏུ་ཉམས་དགའ་བ་མཐོ་རིས་དང་འཐུན་པ་སྣ་ཚོགས་དག་གི་ཡུལ་དང་ཡུལ་དག་ལ་ཉེ་བར་སྟེན་པར་བྱེད་དོ། །སྲེད་པའི་ཚོགས་དྲུག་ལ་རྣམ་པར་ཆགས་པ་དེ་ཀུན་ནས་སྲེད་པའི་མེས་ཡོངས་སུ་བསྐོར་ནས་སྲེག་པར་བྱེད་དེ། དཔེར་ན་སོས་ཀ་རབ་ཏུ་ཚ་བའི་ཉི་མའི་གུང་ལ་མི་ཞིག་མྱ་ངམ་གྱི་ནང་དུ་ཞུགས་ཏེ། མྱ་ངམ་གྱི་ནང་དུ་ཞུགས་པ་དེའི་མྱ་ངམ་ཀུན་ནས་རྩྭ་དང་འདབ་མ་དང་ལོ་མ་དང་ཤིང་ལྗོན་པའི་ཡལ་ག་འཕྱང་བ་དང་ཚལ་དང་རི་ཁྲོད་ཀྱི་ཚལ་སྐམ་པོ་དང་བྲག་དང་རི་སུལ་དེར་མི་གང་ཞིག་གིས་མེ་བཏང་ངོ་། །དེ་ནས་མི་དེ་ཀུན་ནས་ཚལ་གྱི་མེ་དེས་ཡོངས་སུ་བསྐོར་བ་སྐོམ་གྱིས་གདུངས་ཏེ། གར་བབ་བབ་ཏུ་འབྲོས་སོ། །དེ་ནས་གང་དང་གང་དུ་འབྲོས་པ་དེ་དང་དེ་ཉིད་དུ་མེའི་ཕུང་པོ་རབ་ཏུ་ཚ་བ། ཚལ་གྱི་ཤིང་སྲེག་པར་བྱེད་པ་ཀུན་ནས་ཤིན་ཏུ་འབར་བ་ཡིན་ཏེ། དེ་ལྟར་ཤིན་ཏུ་འབར་བར་བྱས་པས་ཚལ་གྱི་ཤིང་ཐམས་ཅད་སྲེག་པར་བྱེད་དོ། །དེ་ནས་མི་དེ་ལམ་གང་དང་གང་དུ་འགྲོ་བ་དེ་དང་། དེ་ཉིད་དུ་ཀུན་ནས་རབ་ཏུ་འབར་བ་མཐོང་སྟེ། དེ་མེ་དེའི་ནང་དུ་སོང་ནས་སྲེག་པར་བྱེད་ཀྱང་འབྲོས་པར་མི་ནུས་ལ། དེ་ལྟར་མེའི་ནང་དུ་སོང་བ་དེ་ཐུལ་གྱིས་ཚིག་པར་འགྱུར་བ་དེ་བཞིན་དུ་བྱིས་{{page:{number:806,folio:167b,volume:69}}}པ་སོ་སོའི་སྐྱེ་བོ་ལས་ཀྱི་མེ་ཐམས་ཅད་རྩྭ་དང་ཡལ་ག་དང་ལོ་མ་དང་། འདབ་མ་སྐམ་པོ་ལ་སྲེག་པའི་ཚལ་གྱི་མེ་ལྟ་བུའི་སྲེད་པའི་མྱ་ངམ་གྱི་ནང་དུ་རབ་ཏུ་འཇུག་པར་བྱེད་དོ། །དེ་ནས་དེ་སྲེད་པ་མེ་ལྟ་བུའི་བག་ལ་ཉལ་གྱི་ཀུན་དུ་སྦྱོར་བའི་སྟོབས་རབ་ཏུ་ཆེ་བ། རྣམ་པར་རྟོག་པ་རླུང་ལྟ་བུས་བསྐྱོད་པའི་འཇིག་རྟེན་པའི་བསམ་གཏན་ཐོབ་པ་ཐམས་ཅད་ཤིང་དང་ཚལ་དང་ལྕུག་མ་འཕྱང་བ་སྐམ་པོ་དང་རི་ཁྲོད་ལྟ་བུ་ཡིན་ཏེ། དེ་ཡང་དེ་ལྟར་སྲེད་པ་མེ་ལྟ་བུས་ངེས་པར་སྲེག་པར་བྱེད་དོ། །ཀུན་ནས་རབ་ཏུ་འབར་ཞེས་བྱ་བ་ནི་ཀུན་ནས་སྲེད་པའི་ཚོགས་དྲུག་རབ་ཏུ་འབར་བ་ཡིན་ནོ། །གར་བབ་བབ་ཏུ་འབྲོས་ཞེས་བྱ་བ་ནི། གང་དང་གང་དུ་དབང་པོ་ཤིན་ཏུ་ཆགས་པའི་སེམས་ཡུལ་ལ་རྗེས་སུ་སྟེན་པར་བྱེད་པ་དེ། དེ་ཉིད་དུ་ཡུལ་ལ་སྲེད་པའི་མེ་ལྟ་བུས་སྲེག་པར་བྱེད་ལ་ཤིན་ཏུ་རྣམ་པར་རྟོག་པའི་ཡུལ་རླུང་ལྟ་བུས་གཡེངས་པ་ཡིན་ནོ། །དེ་དེ་ཉིད་དུ་ཡུལ་ལ་སྲེད་པའི་མེས་སྲེག་པ་ན་ལྷ་དག་ཀུན་དུ་འཇིགས་པར་འགྱུར་ཏེ། དེ་ནི་མེ་ཐ་མལ་པ་ལ་སྲེད་པར་བྱ་བའི་དཔེར་བྱ་བ་ཡིན་ནོ། །དེ་ལྟར་ལྷ་དེ་ལྷའི་གནས་དེ་ན་ལེགས་པར་བྱས་པའི་རྣམ་པ་འབུམ་སྙེད་དག་ལ་ཉེ་བར་སྤྱོད་པ་ཡིན་ཏེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་། ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་དང་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རིན་པོ་ཆེའི་ས་གཞི་དག་ལ་རིན་པོ་ཆེ་ཀུན་གྱིས་བརྒྱན་པ་ཁང་པ་ཕུན་སུམ་ཚོགས་པ་ཐམས་ཅད་དུ་རྒྱལ་པོའམ་བློན་པོ་ཆེན་པོར་སྐྱེ་བར་འགྱུར་ཏེ། རྟག་ཏུ་རབ་ཏུ་བདེ་བ་དང་ལྡན་པར་འགྱུར། རྒྱལ་པོ་དགའ་བ་དང་སྐྱེ་བོ་ཀུན་དགའ་བ་དང་བུ་དང་ནོར་དང་འབྲུ་ཕུན་སུམ་ཚོགས་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་{{page:{number:807,folio:168a,volume:69}}}ཀུན་དུ་གསལ་བར་སྤྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དམ་པ་དགེ་བ་སྤྱོད་པ་གང་གིས་སྲོག་གཅོད་པ་དང་མ་བྱིན་པར་ལེན་པ་མི་བྱེད་ལ་རྗེས་སུ་ཡི་རང་བར་མི་བྱེད་གཞན་གྱིས་བྱས་ན་ཡང་ཕྱིར་ཟློག་པར་བྱེད་ཅིང་སྨོད་པར་བྱེད་དོ། ཉེས་པར་བྱས་པ་སྲོག་གཅོད་པའི་ལས་ཀྱི་འབྲས་བུའི་རྣམ་པར་སྨིན་པ་ཡང་དག་པར་སྟོན་པ་རྣམ་པ་དུ་ཡོད་ཅེ་ན། འདི་ལ་ལོ་མ་སྔོན་པོའམ། ཆུ་དག་གི་ནང་ན་སྲིན་བུ་ཤིན་ཏུ་ཕྲ་མོ་ཡང་མཐོང་ནས་ཟ་བར་མི་བྱེད་ལ་ཆུ་ལ་ཡང་འཐུང་བར་མི་བྱེད་ཅིང་། ཡོངས་སུ་འཚག་པར་བྱེད་དེ་བཙགས་ནས་ཀྱང་ཆུའི་ནང་ནས་བྱུང་བའི་སྲིན་བུ་དེ་དག་ས་སྐམ་པོའི་སྟེང་དུ་ཆུ་ཚགས་དེ་སྤྲུག་པར་མི་བྱེད་ཀྱི། སྲིན་བུ་དེ་དག་གི་སྲོག་ཆད་པར་མི་འགྱུར་བའི་ཆུའི་གནས་གང་ཡིན་པ་དེ་ཉིད་དུ་སྲིན་བུ་དེ་དག་འཇོག་པར་བྱེད་དོ། །ཡང་དེས་ཤིན་ཏུ་འཚོ་བར་བྱེད་དེ་གཞན་དག་ཀྱང་དེ་བཞིན་དུ་བྱེད་དུ་འཇུག་ཅིང་། དགེ་བའི་ལམ་ལ་གནས་པར་བྱེད་ལ་རབ་ཏུ་འཇོག་པར་བྱེད་དོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན། རྣམ་པ་དུ་ཡོད་ཅེ་ན། འདི་ལ་བུ་རམ་ཤིང་གི་ཚལ་ལམ། འབྲ་གོའམ། འབྲས་བུ་མ་དུ་ལུང་གའམ། ཏཱ་མ་པུ་ར་ཀའམ། པ་ན་སའམ། ནཱ་ཌི་ཀེ་རའམ། ཆུ་ཤིང་གི་འབྲས་བུ་གཞན་གྱིས་ཡོངས་སུ་བཟུང་བ་རྣམས་ལ་རྐུ་སེམས་ཀྱིས་རང་གི་སྐྱེད་ཤིང་དུ་བྱ་བའམ། ཀུན་དགའ་ར་བ་ཉམས་དགའ་བར་བྱ་བའམ། ལོངས་སྤྱད་པ་དགའ་བར་བྱ་བའམ། ཆགས་པའི་རྒྱུའམ། ཚོང་པའི་ཁེ་སྤོགས་བྱ་བར་བསམས་ནས། ས་བོན་འབྲུ་གཅིག་ཙམ་ཡང་ལེན་པར་མི་བྱེད་ལ། གཞན་བྱེད་པ་ཡང་ཕྱིར་ཟློག་པར་བྱེད། དེ་བཞིན་དུ་བྱེད་དུ་འཇུག་ཅིང་། དགེ་བའི་ལམ་ལ་ཡང་རབ་ཏུ་འཇོག་པར་བྱེད་པ་ཡིན་ཏེ། དེ་བདག་ལ་ཕན་ཞིང་གཞན་ལ་ཕན་པར་བྱེད་པ། ཚུལ་ཁྲིམས་སྲུང་བ་མ་བྱིན་པ་ལེན་པར་སྤངས་པ་ཡང་དག་པར་བླངས་པ་ཡིན་ནོ། །ཡང་སྲོག་གཅོད་པ་དང་མ་བྱིན་པར་ལེན་པ་དག་ལས་ཚུལ་ཁྲིམས་ཚོལ་ཞིང་ཚུལ་ཁྲིམས་ལ་རབ་ཏུ་གནས་པ་ཇི་ལྟ་བུ་ཡིན་ཞེ་ན། འདི་ལ་སྲིན་བུས་བསླང་བའི་ནད་མི་བཟད་པ་ཆེན་པོས་ཐེབས་ཏེ། སྲོག་ཆད་དུ་དོགས་{{page:{number:808,folio:168b,volume:69}}}ཀྱང་སྲིན་བུ་རྣམས་གསད་པར་མི་བྱའོ་སྙམ་ནས་སྲིན་བུ་གསད་པའི་སྨན་སྦྱོར་བར་མི་བྱེད་ཅིང་གཞན་ཡང་བྱེད་དུ་མི་འཇུག་ལ་དེ་ལྟར་སྲོག་ཆད་དུ་དོགས་ཀྱང་སྲིན་བུ་གསོད་པར་མི་བྱེད་པ་ཡིན་ཏེ། འདི་ནི་བདག་དང་གཞན་ལ་ཕན་པར་སྦྱོར་བ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་མ་བྱིན་པར་ལེན་པ་ཤིན་ཏུ་ཕྲ་མོ་ཡང་མི་ལེན་པ་ཡིན་ནོ། །སྦྱིན་པ་ཡང་སྦྱིན་པར་བྱེད་དེ་རྣམ་པ་དུ་ཡོད་ཅེ་ན། འདི་ལ་བདག་ཉིད་ཀྱི་ནད་རབ་ཏུ་ཞི་བར་བྱ་བའི་ཕྱིར་སྨན་སྦྱར་བ་དེ་གཞན་མཐོང་ངམ་ཐོས་ནས་བདག་ཉིད་ཀྱིས་སྨན་སྦྱར་བ་དེ་བདག་གིར་མ་བྱས་ཀྱང་རུང་འདི་ལྟར་དེ་བདེ་བར་གྱུར་ཅིག་སྙམ་ནས་གཞན་ལ་སྦྱིན་པར་བྱེད་དེ། སྦྱིན་བདག་དམ་པ་མྱ་ངན་ལས་འདས་པའི་མཐར་ཐུག་པའི་སྦྱིན་པ་སྦྱིན་པ་དེ། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཀུན་ཏུ་གསལ་བར་སྤྱོད་པ་ཞེས་བྱ་བའི་གནས་དེར་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལེགས་པར་བྱས་པའི་ལས་དེས། གནས་དེ་ཡང་རིན་པོ་ཆེ་ཐམས་ཅད་ཀྱི་འོད་ཀྱིས་ཀུན་དུ་གསལ་བ་བཞིན་དུ་རྣམ་པར་མཛེས་པ་ཡིན་ནོ། །དེ་དེར་སྐྱེས་པ་དང་ཤིན་ཏུ་རྒྱ་ཆེ་བ་དང་ལྡན་པའི་ལྷ་མོ་རྣམས་ཀྱིས་མངོན་པར་མཆོད་ནས། ཚལ་སིལ་སྙན་རྣམ་པ་སྣ་ཚོགས་ཀྱི་སྒྲ་དང་ལྡན་པའི་འཁོར་ཞེས་བྱ་བ་དེར་འདོང་བར་བྱེད་དོ། །བྱ་དང་ཤིང་ལྗོན་པས་བརྒྱན་པ་ཞེས་བྱ་བའི་ཚལ་དེ་ཡང་དེ་རྣམས་ཀྱིས་ཉེ་བར་བརྒྱན་པ་ཡིན་ནོ། །བྱ་དེ་རྣམས་ཀྱི་མཐུ་ནི་འདི་ལྟ་བུ་ཡིན་ཏེ། བྱ་དེ་གང་དང་གང་དུ་ནམ་མཁའ་ལ་འགྲོ་བ་དེ་དང་དེར་ཤིང་དེ་དག་ཀྱང་བྱ་དེ་རྣམས་ཀྱི་མཐུས་ནམ་མཁའ་ལ་འགྲོའོ། །ལྷ་གང་དག་ཤིང་ལྗོན་པ་ལ་གནས་པའི་ཤིང་དེ་དག་ཀྱང་དེ་བཞིན་དུ་ནམ་མཁའ་ལ་འགྲོའོ། །གནས་དེ་ན་ཤིང་ལ་གནས་པ་རྣམས་ཀྱི་པད་མའི་རྫིང་དག་འབྱུང་བར་འགྱུར་ཏེ། པད་མ་སྣ་ཚོགས་གསེར་གྱིས་བརྒྱན་པ། འདབ་མ་བཻ་ཌཱུརྱ་སྡོང་བུ་གསེར་ལ། ཟེ་བ་དངུལ་ཡིན་ཏེ། པད་མ་དེ་དག་ལྷ་མོ་རྣམས་འཛེགས་ནས་སྙིང་པོ་ལ་འཁོད་ཅིང་གླུ་དབྱངས་ལེན་ནོ། །གླུ་དབྱངས་ལེན་པ་ན་དགེ་བའི་ལས་དེས་པད་མ་དེ་དག་གི་བར་བར་ནས་ཆང་ཞིམ་པོ་དག་འབྱུང་བར་འགྱུར་ལ། དེ་ཡང་དགའ་{{page:{number:809,folio:169a,volume:69}}}འབབ་ཅེས་བྱ་བ་ཡིན་ཏེ། དེ་དག་ལ་དེ་རྣམས་འཐུང་བར་བྱེད་དོ། །དེ་བཞིན་དུ་པད་མའི་སྙིང་པོ་ལ་འཁོད་པའི་ལྷའི་བུ་དེ་དག་ཐམས་ཅད་མངོན་པར་གླུ་དབྱངས་ལེན་ཅིང་དགའ་དགུར་སྤྱོད་པ་ན་འཐུང་བར་བྱེད་དེ། དེ་ལྟར་པད་མའི་གསབ་གསེབ་ན་འཁོད་པ་བདེ་བ་དེ་ལྷ་མོ་རྣམས་ཀྱིས་ཡོངས་སུ་བསྐོར་ཅིང་ཡུན་རིང་དུ་ཆང་ཞིམ་པོ་དག་ལ་འཐུང་བར་བྱེད་དོ། །ཡུན་རིང་དུ་བདེ་བ་ཉེ་བར་སྤྱད་ནས་ནམ་མཁའ་དེ་ལས་འབབས་པར་བྱེད་དེ། དེ་ལྟར་བྱ་དེ་དག་དང་འདི་ལྟར་ལྷ་མོའི་ཚོགས་ཀྱིས་ལྷན་ཅིག་བསྐོར་བ་མེ་ཏོག་ཀུ་བ་ལ་ཡའི་ཁྱིམ་ཞེས་བྱ་བ་དེར་འདོང་བར་བྱེད་དོ། །ཁྱིམ་དེ་ཡང་མེ་ཏོག་ཀུ་བ་ལ་ཡ་ལས་བྱས་པ། ཀུན་ནས་རྒྱར་དཔག་ཚད་བརྒྱ་ཕྲག་སྟོང་ཡོད་དེ་འདབ་མ་རེ་རེ་ལ་ལྷ་མོ་སྣ་ཚོགས་སིལ་སྙན་ཡན་ལག་ལྔ་དང་ལྡན་པ་གླུ་ལེན་ཞིང་བྲོ་རྡུང་བར་བྱེད་དོ། །གལ་ཏེ་མེ་ཏོག་ཀུ་བ་ལ་ཡའི་འདབ་མ་སྔོན་པོའི་འོད་དེས་ཀུན་ནས་ཐམས་ཅད་དུ་སྔོན་པོར་འགྱུར་ལ་གལ་ཏེ་འདབ་མ་གཞན་དམར་ན་དེ་དེ་ལྟར་མེ་ཏོག་ཀུ་བ་ལ་ཡའི་འདབ་མ་དམར་པོ་དེས་ཁ་དོག་སྣ་ཚོགས་ཀྱིས་བརྒྱན་པ་གཞན་གང་ཡིན་པ་དེ་དག་ཀྱང་དམར་པོ་དེའི་མཐུས་དེ་བཞིན་དུ་དམར་པོར་འགྱུར་རོ། །ཨུད་པ་ལ་དམར་པོ་དང་། རྩ་བ་དང་སྙིང་པོ་ལས་བྱུང་བའི་སྟོབས་ཀྱིས་ཟེ་བའི་ནང་ན་སྙིང་པོ་ཡོད་པ་གང་ཡིན་པ་དེ་དག་ལ་ལས་བྱ་བ་ལེགས་པར་བྱས་པའི་ལྷ་མོ་རྣམ་པ་སྣ་ཚོགས་ཀྱིས་ཡོངས་སུ་བསྐོར་ཏེ་གནས་སོ། །ཟེ་བའི་ཁྲི་དེ་རྣམས་ཀྱི་སྟེང་ན། ལྷ་མོའི་ལག་པ་ན་པད་མ་སྣ་ཚོགས་ཐོགས་པ་དག །ལྷའི་བུ་དང་ལྷན་ཅིག་གླུ་དབྱངས་ལེན་བྲོ་གར་བྱེད་རྩེད་མོ་བྱེད། དགའ་དགུར་སྤྱོད་པར་བྱེད་དོ། །དེར་ཡང་ཡུན་རིང་དུ་རྩེས་ནས། འདབ་མ་ལས་བྱས་པའི་ཁྱིམ་དུ་འཇུག་པར་བྱེད་དེ། དེས་ཆུ་ཀླུང་ཡིད་འོང་ལྟ་ཞེས་བྱ་བ་ཤིན་ཏུ་ཉམས་དགའ་ཞིང་འགྲམ་གཉི་ག་ཤིང་ལྗོན་པས་ཡོངས་སུ་བསྐོར་བ་མཐོང་ངོ་། །ཆུ་ཀླུང་དེ་ཡང་ཤིན་ཏུ་ཉམས་དགའ་བ་ཡིན་ལ། དགའ་བ་འདི་ལྟ་བུ་ཡིན་ཏེ། འདི་ལྟ་སྟེ་འགྲམ་གཉི་ག་ཤིང་ལྗོན་པ་རྣམ་པ་སྣ་ཚོགས་ཀྱིས་ཤིན་ཏུ་རྣམ་པར་ཕྱེ་བ་ཁ་དོག་དང་ལོ་མ་རྣམས་ཀྱིས་ཤིན་ཏུ་རྣམ་པར་ཕྱེ་བ། ཡལ་ག་དང་ལྕུག་མ་རྣམ་པ་སྣ་ཚོགས་ཀྱིས་ཤིན་ཏུ་རྣམ་པར་ཕྱེ་བ་ལོ་མ་རྣམས་ཀྱི་བར་{{page:{number:810,folio:169b,volume:69}}}བར་ན། བྱ་གནས་པ་སྒྲོ་དང་མཆུ་སྡུག་ལ་སྒྲ་སྙན་ཅིང་འཇེབས་པ་འབྱིན་པ། བདེ་བ་རྣམ་པ་དུ་མ་ཡིད་དུ་འོང་བའི་བྱ་རྣམས་ཀྱིས་འགྲམ་མཐའ་དག་བརྒྱན་པ་ཡིན་ནོ། །ཡིད་ལ་ཟས་སམ་སྐོམ་ནས་རྣམ་པ་གཞན་ཅུང་ཟད་ཡིད་དུ་འཐད་པའི་བར་གང་དང་གང་བསམས་པ་དེ་དང་དེ་ཉིད་ཆུ་བོ་དེ་ལས་རབ་ཏུ་འབྱུང་ངོ་། །དེ་ནས་ཡང་ཆུ་བོ་ཤིན་ཏུ་ཉམས་དགའ་བ་དེ་ལས་རྣམ་པ་གཞན་འབྱུང་བ་ནི་འདི་ལྟ་སྟེ། མཐའ་གཉི་ག་ན་ལྷ་མོ་ཆ་བྱད་དང་གཟུགས་སྣ་ཚོགས་དང་ལྡན་པ་ལག་ན་རོལ་མོའི་སྒྲ་རྣམ་པ་སྣ་ཚོགས་ཐོགས་ཤིང་གླུ་དབྱངས་ལེན་བྲོ་གར་བྱེད་རྩེད་མོ་བྱེད་དེ་ཕན་ཚུན་འདྲེས་པ་ཡིན་ནོ། །འདི་ལྟར་ཡང་ཡིད་དུ་འཐད་པ་འབའ་ཞིག་ཡོད་ལ་དགའ་བའི་རྣམ་པ་དེ་ལྟ་བུ་དང་ལྡན་པ་དེ་ཆུ་བོའི་ནང་དུ་འཇུག་པར་བྱེད་དེ་ལྷའི་བུ་ལས་སྤྱོད་པ་ལེགས་པར་བྱས་པ་དེས་དེ་དག་ཀྱང་མཐོང་ངོ་། །དེ་ནས་ཡང་ལྷའི་བུ་མོ་ཡིད་རབ་ཏུ་དགའ་བ་དེ་རྣམས་བྲོ་གར་བྱེད་གླུ་དབྱངས་ལེན་དགོད་པར་བྱེད་ཅིང་། རོལ་མོའི་སྒྲ་སྣ་ཚོགས་དག་ཀྱང་འབྱིན་པར་བྱེད་དོ། །ལྷ་མོ་ཡིད་རབ་ཏུ་དགའ་བ་དེ་དག་ཀྱང་ལྷའི་རོལ་མོ་སིལ་སྙན་ཡན་ལག་ལྔ་དང་ལྡན་པ་དག་ཐོགས་ནས་ལྷ་ལས་སྤྱོད་པ་ལེགས་པར་བྱས་པ་ག་ལ་བ་དེར་འདོང་བར་བྱེད་དོ། །ལྷ་དེས་ལྷ་དེ་དག་དང་ལྷ་མོ་གཞོན་ནུ་ན་ཚོད་དང་ལྡན་ཞིང་ཆ་བྱད་དང་རྒྱན་ཐོགས་པ། ཤིན་ཏུ་དགའ་བར་བྱེད་པ་དག་མཐོང་ནས། དེ་ནས་ཡང་དགའ་བའི་འདོད་ཆགས་བརྒྱ་འགྱུར་གྱིས་སྐྱེད་པ་ན། ལྷ་མོ་གཞན་དེ་དག་དང་ལྷན་ཅིག་ལྷ་མོ་དེ་དག་ག་ལ་བ་དེར་རྒྱུག་པར་བྱེད་དོ། །དེ་ནས་ཆུ་བོའི་འགྲམ་གྱི་ལྷ་མོ་གང་ཡིན་པ་དེ་དག་དང་མེ་ཏོག་ཀུ་བ་ལ་ཡའི་ཁྱིམ་ནས་བྱུང་བ་གང་ཡིན་པ་དེ་དག་ཕན་ཚུན་འདྲེས་ཤིང་ཕན་ཚུན་ཉམས་དགའ་བའི་སྒྲ་འབྱིན་པར་བྱེད་དོ། །ལྷའི་ཚོགས་གང་ཡིན་པ་དེ་དག་ཐམས་ཅད་རིན་པོ་ཆེའི་རི་རབ་ཀྱི་རྩེ་མོ་རྣམས་སུ་ལྷའི་རོལ་མོའི་སྒྲས་འགེངས་པར་བྱེད་དོ། །རྣམ་པ་དེ་ལྟ་བུའི་ཡིད་དུ་འོང་བའི་སྒྲ་དེ་དག་ཐོས་ནས་ལྷ་གཞན་དག་རྩེ་མོ་གཞན་དག་ཏུ་ལྷ་མོའི་ཚོགས་དང་ལྷན་ཅིག་རྩེ་བར་བྱེད་དོ། །དེ་དག་གིས་ཀྱང་སྒྲ་དེ་ཐོས་ནས་དགའ་བ་ཉིད་ཡིད་ལ་བྱས་ཏེ་རིངས་པར་ཆུ་བོའི་འགྲམ་ཡིད་དུ་འོང་བ་དེ་དག་ག་ལ་བ་དེར་{{page:{number:811,folio:170a,volume:69}}}འདོང་བར་བྱེད་དོ། །ལྷ་དང་ལྷ་མོའི་ཚོགས་ཕན་ཚུན་འདྲེས་པ་དེ་དག་འཐབ་པ་དང་ཕྲག་དོག་དང་རྒྱགས་པ་རྣམས་ཀྱིས་སྐྱོ་བ་མེད་ཅིང་། ཕན་ཚུན་གྲོགས་སུ་གྱུར་ལ་གནོད་པ་མེད་པ་དག་གླུ་ལེན་ཞིང་དགོད་པར་བྱེད་དོ། །ཕན་ཚུན་གཞན་དག་ནི་ཆང་ཞིམ་པོ་འདྲིམ་པར་བྱེད་ཅིང་འཐུང་བར་བྱེད་ལ། ལྷ་དང་ལྷ་མོའི་ཚོགས་གཞན་དག་ཀྱང་བདུད་རྩི་ལ་ཟ་བར་བྱེད་དོ། །དེ་ལྟར་ཡུན་རིང་དུ་རྩེ་བ་ལ་ཞུགས་པ་དེ་དག་དེ་ནས་ཡང་ཆུ་བོའི་འགྲམ་དེ་ནས་རྒྱགས་པ་ལ་གནས་པའི་ལྷ་རྩེ་ཞིང་འགྱིང་བར་འགྲོ་བ་དག་ཚལ་དང་ཉེ་བའི་ཚལ་དེ་རྣམས་ག་ལ་བ་དེར་འདོང་བར་བྱེད་དོ། །བདེ་བ་འབུམ་ཕྲག་དེ་ལྟ་བུ་དང་ལྡན་པའི་ལྷ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་ཉེ་བར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་བརྒྱ་ལ་མི་དང་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རྟག་ཏུ་བདེ་བ་དང་ལྡན་ཞིང་ཁྲུས་དང་བྱུག་པ་དང་རྒྱན་ལ་དགའ་བར་འགྱུར། རྟག་ཏུ་པད་མ་དང་མེ་ཏོག་ཀུ་མུ་ད་དང་ཀོ་ཀ་ན་ད་དང་ཀུ་བ་ལ་ཡ་ལ་དགའ་བར་འགྱུར། དྲང་ཞིང་དྲང་པོའི་རང་བཞིན་ཅན་མཁས་པ་ཆོས་དང་ལྡན་པ་ལ་དགའ་བ་རྒྱལ་པོའམ་བློན་པོ་ཆེན་པོའམ་ཁྱིམ་བདག་གམ་ཡུལ་གྱི་སྤྱན་ནམ་དེད་དཔོན་ཆེན་པོའམ་ཚོང་པ་ཐམས་ཅད་ཀྱི་གཙོ་བོར་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། ལྷ་རྣམས་ཀྱི་གནས་གསེར་གྱི་རྣ་ཕུག་གི་ཁང་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པའམ་ལྷའི་མིག་གིས་བརྟགས་ན། སྐྱེས་བུ་དགེ་བ་ཚུལ་ཁྲིམས་དང་ལྡན་པར་གྱུར་པ་གང་གིས་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ། རྣམ་པ་དུ་སྤངས་{{page:{number:812,folio:170b,volume:69}}}པ་ཇི་ལྟ་བུ་ཡིན་ཞེ་ན། དགྲ་བདག་གི་སྲོག་གཅོད་པར་བྱེད་པའམ། བུ་བསད་པའམ་ཆུང་མ་ཕྲོགས་པ་གཡུལ་གྱི་ནང་དུ་ཞུགས་པ་ལ་ཡོངས་སུ་སྐྱོབ་པར་བྱེད་ཅིང་རྡེག་པར་ཡང་མི་བྱེད། གཞན་ཕ་རོལ་དག་གིས་དགྲ་བཟུང་ཡང་ཡོངས་སུ་སྐྱོབ་པར་བྱེད་ཅིང་ཚིག་སྙན་པར་སྨྲ་ལ། ནོར་རྫས་དག་བྱིན་ནས་ཐར་བར་བྱེད། ཕྱིར་ཞིང་ཕན་པ་ཉིད་བྱེད། དེ་ལྟར་མི་ངན་པ་དེ་ཡང་གཡུལ་གྱི་ནང་དུ་ཞུགས་པ་ཐར་བར་བྱས་ནས། སྔ་མ་བཞིན་ཡང་དང་ཡང་དུ་འཆི་བར་འགྱུར་བ་སྲོག་བྱིན་ཞིང་མི་དགའ་བར་མི་བྱེད་དོ། །སྡོམ་པ་བླངས་པ་ལས་ཀྱི་འབྲས་བུ་ལ་འཇིགས་པ་དེས། དགྲའི་སྟེང་དུ་མཚོན་ཆ་བསགས་པ་འབབ་པ་ལས་སྲུང་བར་བྱེད་ཅིང་། སྲོག་གཅོད་པའི་འཇིགས་པས་འདེབས་པར་མི་བྱེད། བདག་ཉིད་ཀྱི་སྲོག་ཀྱང་ཡོངས་སུ་གཏོང་ལ་འདེབས་པར་མི་བྱེད་པ་ཡིན་ཏེ། རྣམ་པ་དེ་དག་ནི་སྲོག་གཅོད་པ་དང་བྲལ་བ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་རྣམ་པ་དུ་ཞིག་རྣམ་པ་ནི་ཇི་ལྟ་བུ་ཡིན་ཞེ་ན། འདི་ལ་སྡོམ་པ་བླངས་པ་ཁ་ན་མ་ཐོ་བ་རྡུལ་ཕྲན་ཙམ་ལ་ཡང་འཇིགས་པར་ལྟ་ཞིང་ལས་དང་ལས་ཀྱི་འབྲས་བུ་ལ་འཇིགས་སྐྲག་པ་དེ་སྡིག་པ་རྣམས་མི་བྱེད། བསོད་ནམས་མ་ཡིན་པ་དག་ལ་མི་སྟེན། ལས་སྤྱོད་པ་འོས་པ་མ་ཡིན་པའི་གནས་དག་མི་བྱེད་པའི་སྐྱེས་བུ་དམ་པ་དེ་ནི་མ་བྱིན་པར་ལེན་པ་སྤངས་པ་ཡིན་ནོ། །འདི་ལ་སྡོམ་པ་བླངས་པ་རྡུལ་ཕྲན་ཙམ་ལ་ཡང་འཇིགས་པར་ལྟ་བར་གྱུར་པས་གཙུག་ལག་ཁང་དུ་འགྲོའམ་ཉེ་བའི་ཚལ་དུ་སློབ་ཏུ་འགྲོའམ་ཆུའི་དོན་དུ་འགྲོ་བའི་ཕྱིར་གཞན་དག་གི་གཡུལ་འགྱེད་པའི་ལྷམ་མམ་རྩྭ་ལས་བྱས་པའམ་གྲོང་མིའམ་སྲེད་ལས་བྱས་པའམ། སྦ་ལས་བྱས་པ་གཞན་གྱིས་མ་གནང་བར་མི་སྤྱོད་ཅིང་། གང་དེ་དག་བསླབ་པའི་གཞི་ལས་འདའ་བའི་འཇིགས་པས་ཉིན་མོའམ་མཚན་མོར་རྐུ་སེམས་ཀྱིས་མི་རྐུ་བ་ཡིན་ཏེ། རྣམ་པ་དེ་དག་ནི་སྲོག་གཅོད་པ་དང་མ་བྱིན་པར་ལེན་པ་དག་དང་བྲལ་བ་ཡིན་ནོ། །ཚུལ་ཁྲིམས་ལ་རབ་ཏུ་བཞག་པ་ཇི་ལྟ་བུ་ཡིན་ཞིག་གུ་སྙམ་ན། འདི་ལ་མི་དགེ་བ་མི་འདོད་པ་མི་སྡུག་པ་ཡིད་དུ་མི་འོང་བ་སྡིག་པའི་ཆོས་རྣམས་སྤངས་པ་ཡིན་ཏེ། རྙོག་པ་མེད་པ་སྤངས་པ་དང་ལྡན་པ་ལེགས་པར་{{page:{number:813,folio:171a,volume:69}}}འཕེལ་བ་སླུ་བ་མེད་པའི་ཚུལ་ཁྲིམས་སྲུང་བ་ཡིན་ནོ། །ཚུལ་ཁྲིམས་དེ་ནི་མཐོ་རིས་སུ་སྐྱེ་བར་ངེས་པ་ཡིན་ལ། མྱ་ངན་ལས་འདས་པའི་མཐར་ཐུག་པར་འགྱུར་ཏེ། འདོད་ན་བྱང་ཆུབ་གསུམ་གྱི་སོ་སོ་ཡང་དག་པར་མྱོང་བ་མྱ་ངན་ལས་འདས་པའི་མཐར་ཐུག་པར་འགྱུར་རོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་ལྔ་པ། གཞན་ཡང་འདི་ལ་གལ་ཏེ་ནགས་ཀྱི་ནང་དུ་འགྲོན་པོར་སོང་བའམ་ལམ་གོལ་བར་ཞུགས་སམ་གྲོགས་དང་བཅས་པའམ་གྲོགས་མེད་པར་སོང་བ་དང་ཤ་རྗེན་པ་ཟ་བ་ལྟོགས་པ་དག་ལྟོགས་པའི་མཐུས་རང་གི་བུ་བཙས་པ་དག་ལ་ཟ་བར་བྱེད་པ་མཐོང་བ་དང་། འདི་ལྟར་ཤ་རྗེན་ཟ་བ་འདི་རང་གི་བུ་ལ་ཟ་བར་མ་གྱུར་ཅིག །བཀྲེས་པས་ཉེན་པ་འདི་སྲོག་ཡོངས་སུ་གཏོང་བར་མ་གྱུར་ཅིག །བདག་གི་ཤ་དག་གིས་འདི་ཚིམ་པར་གྱུར་ཅིག་སྙམ་ནས་དེའི་དྲུང་དུ་ཟར་གཞུག་པའི་ཕྱིར་སོང་སྟེ། དེ་བདག་ཉིད་ཀྱི་ལུས་གཏོང་བར་བྱེད་པ་སེམས་ཅན་ལ་སྙིང་རྗེ་ཞིང་མཁས་པ་མ་དང་བུའི་སྲོག་སྦྱིན་པར་བྱེད་པ་དེ་ནི་ཚུལ་ཁྲིམས་ལ་རབ་ཏུ་ཞུགས་པ་ཡིན་ནོ། །སྦྱིན་པ་ལ་རབ་ཏུ་ཞུགས་པ་ཇི་ལྟ་བུ་ཡིན་ཞེ་ན། འདི་ལ་དབུལ་པོར་གྱུར་ཅིང་ཚེགས་ཆེན་པོས་འཚོ་བར་བྱེད་པ་ཆོས་དང་ལྡན་པ་སྡོམ་པ་བླངས་པ་ཁ་ན་མ་ཐོ་བ་རྡུལ་ཕྲན་ཙམ་ཡང་མི་སྐྱེད་པ་དེ་གལ་ཏེ་འགོག་པ་ལས་ལངས་པའི་དགེ་སློང་དེར་འོངས་ནས་བསླངས་པ་དང་དེ་སེམས་པ་དང་ལྡན་པར་གྱུར་ནས། དེའི་བུ་དང་ཆུང་མའི་ཟས་སུ་སྦྱར་བ་ཉུང་ངུ་གང་ཡིན་པ་དེ་དག་འགོག་པ་ལས་ལངས་པའི་དགེ་སློང་དེ་ལ་འབུལ་བར་བྱེད་ཅིང་བདག་ཉིད་ཀྱང་ཉིན་མཚན་དུ་མི་ཟ་འམ་ཉུང་ངུ་ཟ་ལ་ལྷག་མ་ལ་ཡང་སེམས་པར་བྱེད་གཞན་དག་ཀྱང་དེ་ལྟར་སྲོག་གཅོད་པ་དང་མ་བྱིན་པར་ལེན་པ་དག་ལས་ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་པ་ན་ཡང་ཤིན་ཏུ་རྗེས་སུ་ཡི་རང་བར་བྱེད་ཅིང་རབ་ཏུ་སྤྲོ་བར་བྱེད་དགེ་བའི་ལས་དེ་ཉིད་ལ་རབ་ཏུ་འཇོག་པར་བྱེད། དེ་ནས་ཡང་རབ་ཏུ་གཟེངས་སྟོད་པར་བྱེད། སྐྱེས་སུ་དགེ་བ་བདག་ཉིད་ལ་ཕན་པ་གཞན་ལ་ཕན་པ་བྱེད་པ་ནི། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་{{page:{number:814,folio:171b,volume:69}}}དྲི་ཙམ་ཞིག་གིས་གསེར་གྱི་ཡོན་ཏན་གྱི་ཁྱིམ་གྱི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལས་བྱ་བ་ལེགས་པར་བྱས་པ་དེ་གསེར་གྱི་ཡོན་ཏན་གྱི་ཁྱིམ་གྱི་གནས་སུ་སྐྱེས་ནས་བདེ་བ་ཡང་དག་པར་མྱོང་བར་འགྱུར་བ་འདོད་པའི་བདེ་བ་ངེས་པར་མྱོང་བར་འགྱུར་རོ། །གནས་དེ་ན་གསེར་ལས་བྱས་པའི་ཁྱིམ་རིན་པོ་ཆེ་ཐམས་ཅད་ཀྱི་འོད་ཀྱིས་བརྒྱན་པ་ཡོད་དེ་ཕུག་དེ་ནི་འོད་ཉིད་ཡིན་ནོ། །ཁྱིམ་ཞེས་བྱ་བའི་ཕུག་ནི་འདི་ཡིན་ཏེ་དེར་བརྒྱ་བྱིན་ཡང་འོངས་ནས་ངོ་མཚར་སྐྱེས་ཏེ་བརྒྱ་འགྱུར་དུ་རྩེ་བར་བྱེད་ཅིང་། འདི་ལྟར་ཚིགས་སུ་བཅད་དེ་ཡང་སྨྲས་པ། ཀྱེ་མ་དགེ་བ་སྔོན་བྱས་པའི། །ཡང་དང་ཡང་དུ་བདེ་བ་དག །སྔོན་བྱས་རྗེས་སུ་ལྡན་པའི་རྒྱུ། །མཐོ་རིས་རྣམས་སུ་ལྷ་སྤྱོད་དོ། །སྔར་ནི་རྟ་གཉིས་ལྡན་པ་ཡི། །ཤིང་རྟ་ཡོན་ཏན་དེ་བཞིན་གཉིས། །ཡེ་ཤེས་ལྕག་དང་ལྡན་པ་ཡིས། །ཤིང་རྟ་ཉི་མ་བཞིན་དུ་གསལ། །ཚུལ་ཁྲིམས་ལྡན་ཞིང་སྙིང་རྗེར་ལྡན། །འབྱུང་པོ་ཀུན་ལ་སྙིང་བརྩེ་ཞིང་། །མ་ལྟ་བུར་ནི་ཕན་བྱེད་པ། །ལྷ་ཡི་གནས་སུ་རབ་ཏུ་འགྲོ། །འདི་ལྟར་སྙིང་རྗེ་ཚོལ་བའི་མི། །འབྱུང་པོ་ཀུན་ལ་ཕན་དགའ་བ། །དེ་ལ་རྟེན་པའི་མི་དག་ནི། །སུམ་ཅུ་རྩ་གསུམ་གནས་སུ་འགྲོ། །རྟག་ཏུ་དུལ་ཞིང་སྙིང་རྗེར་ལྡན། །འབྱུང་པོ་ཀུན་ལ་ཕན་དགའ་བ། །དེ་ནི་མཆོད་པའི་གནས་འགྱུར་ཞིང་། །འཇིག་རྟེན་ཕ་རོལ་མཐོ་རིས་དགའ། །སྙིང་རྗེར་ལྡན་པའི་མི་དག་ནི། །ཟླ་བ་ལྟ་བུར་མཛེས་འགྱུར་ཞིང་། །མི་དེ་རྟག་ཏུ་ལྷ་འདྲ་ལ། །ལྷ་རྣམས་ཀྱིས་ནི་འདུད་པར་བྱེད། །འབྱུང་པོ་ཀུན་གྱི་གནས་གྱུར་པ། །མྱ་ངན་བྲལ་ཞིང་ཉོན་མོངས་བྲལ། །དེ་ལྟར་བདེ་བ་འདོད་པ་ཡིས། །རབ་ཏུ་དང་བས་སྙིང་རྗེ་རྟེན། །དེ་ནས་དེ་ལྟར་བརྒྱ་བྱིན་གྱིས་ཚིགས་སུ་བཅད་པ་དག་སྨྲས་ནས་ཕུག་དེ་ན་སྟན་གྱི་མཆོག་གསེར་ལས་བྱས་པ་རིན་པོ་ཆེ་སྣ་བདུན་འོད་རབ་ཏུ་འབར་བ། སྟེང་དུ་གདིང་བ་སྟན་ཁྲ་བོ་དང་ལྡན་པ་རྡོ་འཇམ་པ་གཤིས་སུ་བབ་པ་དབྱིབས་དང་ཆ་བྱད་སྣ་ཚོགས་དང་ལྡན་པ་དེ་དག་གི་སྟེང་དུ་འདུག་སྟེ། ལྷའི་རྒྱལ་པོ་བརྒྱ་བྱིན་དེ་ལྷའི་ཚོགས་རྣམས་དང་ལྷན་ཅིག་འཁོད་དོ། །ལྷ་རྣམས་དང་ལྷན་ཅིག་འཁོད་ནས་ལྷ་མོའི་ཚོགས་ཀྱིས་ཡོངས་སུ་བསྐོར་{{page:{number:815,folio:172a,volume:69}}}ཅིང་གཟུགས་དང་ཆ་བྱད་སྣ་ཚོགས་དང་ལྡན་པའི་ལྷ་མོ་རྣམས་དང་ལྷན་ཅིག་ཡུན་རིང་དུ་རྩེ་བར་བྱེད་ཡོངས་སུ་སྤྱོད་པར་བྱེད་དོ། །དེ་ལྟར་ཡུན་རིང་ཞིག་ལོན་པ་དང་ཕུག་དེ་དག་ནས་བྱུང་སྟེ། ལྷ་སྣ་ཚོགས་བརྒྱ་སྙེད་ཀྱིས་ཡོངས་སུ་བསྐོར་ནས་ཀུན་དགའ་ར་བའི་སྐྱེད་མོས་ཚལ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ལྟར་སིལ་སྙན་དང་རོལ་མོའི་སྒྲ་སྣ་ཚོགས་འབྱིན་པའི་ལྷའི་ཚོགས་མཐུ་ཆེ་བ་རྣམས་ཕྱི་བཞིན་འབྲང་ཞིང་འདོང་བ་ན་དེས་ཀུན་དགའ་ར་བའི་སྐྱེད་མོས་ཚལ་ཤིང་ལྗོན་པ་འབུམ་ཕྲག་དུ་མ་གསལ་བ། གསེར་དང་། བཻ་ཌཱུརྱའི་ཤིང་ལྗོན་པའི་འོད་ཀྱི་ཕྲེང་བ་འབར་བ་རྣམས་ཀྱིས་ཀུན་ནས་མཛེས་པར་འདུག་པ་དེ་དག་རྒྱང་རིང་པོ་ནས་མཐོང་ངོ་། །སྐྱེད་མོས་ཚལ་དང་ཚལ་རྣམ་པ་སྣ་ཚོགས་ཀྱིས་བརྒྱན་པ་དེ་དཔེར་བྱ་བར་མི་ནུས་ཀྱང་། ཅུང་ཟད་ཅིག་དཔེར་བྱ་ན་ཇི་ལྟར་ཉི་མ་བདུན་ཤར་བའི་འོད་ཟེར་འབྱུང་བ་ལྟར། སྐྱེད་མོས་ཚལ་དེའི་འོད་ཀྱང་དེ་ལྟ་བུ་ཡིན་ཏེ། འོད་སྣ་ཚོགས་དེ་དག་འབྱུང་བ་ནི་འདི་ལྟ་སྟེ། ཁ་དོག་སྔོན་པོ་དང་། སེར་པོ་དང་། བཙོད་ཀ་དང་། དཀར་པོ་སྟེ། འོད་ཁ་ཅིག་ནི་འདྲེས་པ་ཡིན་ནོ། །དེས་ཚལ་དེ་དག་དང་སྐྱེད་མོས་ཚལ་དེ་ཀུན་ནས་རབ་ཏུ་འབར་བ་ལྟ་བུར་རྣམ་པར་མཛེས་ཏེ། འོད་ཀྱི་ཁ་དོག་སྣ་ཚོགས་རྣམས་ཀྱིས་འཁོར་གསལ་བར་བྱས་ཤིང་བརྒྱན་པ་དེ་ཡང་ལྷའི་རྒྱལ་པོ་བརྒྱ་བྱིན་གྱིས་མཐོང་ནས་ལྷ་རྣམས་ལ་སྨྲས་པ། འདི་ལྟར་ཀུན་དགའ་ར་བའི་སྐྱེད་མོས་ཚལ་དང་ཉེ་བའི་ཚལ་བརྒྱན་པ་ལ་ལྷ་ཁྱེད་ཀུན་ལྟོས་ཤིག །འདི་དག་ཀུན་མཐོང་ལགས་སོ་ཞེས་སྨྲས་སོ། །འདིར་སྔོན་བརྒྱ་བྱིན་གྱི་སྟན་གྱི་ཕྱེད་ལ་འཁོར་ལོས་སྒྱུར་བའི་རྒྱལ་པོ་གླིང་བཞི་ལ་དབང་བར་འདུག་སྟེ། ལྷ་མོའི་ཚོགས་ཀྱིས་ཡོངས་སུ་བསྐོར་ནས་རྩེས་སོ། །ལྷའི་འཇིག་རྟེན་གཉིས་ལ་དབང་བ་ལོ་འབུམ་ཕྲག་བྱེ་བ་དུ་མར་སྤྱད་ཀྱང་ཚིམ་པ་མེད་དེ། དུས་དེ་ཟད་ནས་ལས་ཀྱི་མཐའ་སྤྱད་པ་ལེགས་པར་བྱས་པ་ཚལ་དེར་གནས་པ་དེའི་བཟང་བ་གང་ཡིན་པ་དང་བརྗིད་པ་གང་ཡིན་པ་དེ་སྲིད་དུ་རབ་ཏུ་མཐུ་ཆེ་བར་གྱུར་ཏོ། །དེ་ལྟར་ལྷ་ཀུན་ཉོན་ཅིག །སྔོན་གྱི་དུས་ན་རྒྱལ་པོ་ང་ལས་ནུ་ཞེས་བྱ་བ་ཞིག་བྱུང་སྟེ། དེ་མིའི་གནས་བཞི་རྣམས་ལ་ཆད་པ་མེད་ཅིང་མཚོན་གྱིས་བདའ་བ་མེད་པར་བཀའ་སྩོལ་བར་བྱེད་དོ། །དེ་སྔོན་ལས་ལེགས་{{page:{number:816,folio:172b,volume:69}}}པར་བྱས་པ་རྣམས་ཀྱིས་འདོད་པ་དག་ལ་ཚིམ་པ་མེད་ཅིང་། དེ་ལྷའི་ཡུལ་འདིར་འོང་བར་བྱེད་དོ། །དེ་འོང་བ་ན་རང་གི་ལུས་ལས་འོད་འབྱུང་བས། རིའི་རྒྱལ་པོ་རི་རབ་འདི་བཅུ་འགྱུར་དུ་འོད་དང་ལྡན་པར་གྱུར་ཏོ། །ལྷ་ཐམས་ཅད་ཀྱང་ཟིལ་གྱིས་མནན་ནས་འོད་ཀྱི་ནང་དུ་འདུག་སྟེ། དེའི་ཚེ་རྒྱལ་པོ་དེ་རྒྱལ་ཆེན་བཞི་པའི་ལྷ་རྣམས་ཀྱིས་མངོན་པར་མཐོང་ནས། མཆོད་ཡོན་དང་རྐང་པ་བཀྲུ་བདག་ཐོགས་ནས་དོང་སྟེ། རྒྱལ་པོ་ཆེན་པོ་ཚུར་གཤེགས་བདག་ཅག་ནི་ཁྱོད་ཀྱི་སླད་དུ་མཆིས་པ་ལགས་ཏེ། བདག་ཅག་གི་མཆོད་ཡོན་ཁྱོད་ལ་འོས་པ་ལགས་སོ། །དེས་ལྷ་རྣམས་ཀྱི་ནང་དུ་མཆོད་ཡོན་བླངས་ནས་དེ་ནས་ཡང་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་འགྲོ་བར་བྱེད་དོ། །འོད་དེས་སུམ་ཅུ་རྩ་གསུམ་གྱི་འོད་ཀུན་མེད་པར་བྱས་ཏེ། དེ་ལྟར་དེ་གཅིག་པུ་མི་རྣམས་ཀྱི་ནང་ན་ཉི་མ་རྣམ་པར་མཛེས་པ་དེ་བཞིན་དུ་དེ་ལྷའི་རིས་འདིར་ཡང་རྣམ་པར་མཛེས་པ་ཡིན་ནོ། །དེ་ལྟར་ལྷ་དེ་དག་གི་འོད་མེད་པར་བྱས་པ་འཇིག་རྟེན་སྐྱོང་བ་བཞི་རྣམས་ཀྱིས་མངོན་པར་མཐོང་ནས། ལྷ་བརྟབས་པ་དེ་རྣམས་ལ་སྨྲས་པ། འདི་ལྟར་རྒྱལ་པོ་ང་ལས་ནུ་དེ་སུམ་ཅུ་རྩ་གསུམ་དུ་འོང་སྟེ། འོད་འདི་ནི་འཁོར་ལོས་སྒྱུར་བ་དེའི་ཤིང་རྟ་དང་འཁོར་ལོ་དང་ལུས་ཀྱི་གཟི་བརྗིད་ཡིན་གྱི། འོད་འདི་ནི་ལྷ་མ་ཡིན་རྣམས་ཀྱི་མ་ཡིན་ལ། ས་ལ་རྒྱུ་བ་གང་གི་ཡང་མ་ཡིན་ཏེ་བརྟབས་པས་ཆོག་ཆོག །རྒྱལ་པོ་དེ་ནི་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་ཡིན་ནོ། །དེ་དག་ལ་དེ་སྐད་སྨྲས་པ་དང་། རྒྱལ་པོ་དེ་སུམ་ཅུ་རྩ་གསུམ་དུ་འོངས་སོ། །དེའི་ཚེ་བརྒྱ་བྱིན་ཀུན་དགའ་ར་བའི་སྐྱེད་མོས་ཚལ་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་བརྒྱ་བྱིན་གྱིས་རྒྱལ་པོ་དེ་མཐོང་ནས་ཁྱོད་འདིར་བྱོན་པ་སྟན་གྱི་ཕྱེད་འདི་ལགས་སོ་ཞེས་སྟན་གྱི་ཕྱེད་བསྟབས་སོ། །དེ་ནས་ལྷའི་དབང་པོ་བརྒྱ་བྱིན་དེ་དང་ལྷན་ཅིག་སྟན་ཕྱེད་ཕྱེད་ལ་འཁོད་དེ། འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་ཡུན་རིང་དུ་འཁོད་དོ། །དེ་ལེགས་པར་བྱས་པའི་ལས་ཟད་ནས། དེ་ནས་ཡང་སླར་ལྟུང་དོ་། །དེས་སུམ་ཅུ་རྩ་གསུམ་གྱི་གནས་འདི་དག་ཀུན་དཔྱད་ནས། འདི་ལྟར་ཀུན་དགའ་ར་བའི་སྐྱེད་མོས་ཚལ་འདིར་དགའ་བའི་རྣམ་པ་འདི་ལྟ་བུ་གཞན་མ་{{page:{number:817,folio:173a,volume:69}}}མྱོང་ངོ་། །དེ་ལྟར་སྐྱེད་མོས་ཚལ་རིན་པོ་ཆེ་དུ་མས་རྣམ་པར་བརྒྱན་པ་འདི་ཉམས་དགའ་བ་ཡིན་ཏེ། དེ་ལྟར་ས་འདིའི་གཞལ་མེད་ཁང་མཛེས་པ་གང་ཡིན་པ་དེ་ཉི་མ་བཞིན་རྣམ་པར་མཛེས་པ་ཡིན་ནོ། །དེ་ནས་ལྷའི་དབང་པོས་དེ་སྐད་སྨྲས་ནས། ལྷ་བརྒྱ་ཕྲག་སྟོང་གིས་ཀུན་ནས་ཡོངས་སུ་བསྐོར་ཏེ། ཀུན་དགའ་ར་བའི་སྐྱེད་མོས་ཚལ་ག་ལ་བ་དེར་འདོང་བར་བྱེད་དོ། །སྐྱེད་མོས་ཚལ་དུ་དོང་སྟེ། ལྷ་དང་ལྷ་མོའི་ཚོགས་ཀྱི་རྣམ་པས་ཡོངས་སུ་བསྐོར་ནས། རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་དེ་ཤིང་ལྗོན་པ་སྣ་ཚོགས་དང་འོད་རྣམ་པ་སྣ་ཚོགས་ཀྱིས་བརྒྱན་པར་ཡུན་རིང་དུ་བདེ་བ་རྣམ་པ་དུ་མ་མྱོང་ནས་རིན་པོ་ཆེ་སྣ་བདུན་ལས་བྱས་པའི་ཤིང་རྟ་ཉི་མ་ལྟར་གསལ་བས་ནམ་མཁའ་དེ་ཉིད་ལ་སིལ་སྙན་དང་། རོལ་མོ་སྣ་ཚོགས་རྗེས་སུ་འབྲང་བཞིན་དུ་ལྷའི་འདུན་ས་ཆོས་བཟང་ག་ལ་བ་དེར་དོང་སྟེ་ཕྱིན་པ་དང་། དེ་ཉིད་དུ་ལྷ་གཞན་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་དེ་ཟད་པར་མ་གྱུར་པ་དེ་སྲིད་དུ་འདོད་པའི་ཡོན་ཏན་ལྔ་དང་ལྡན་པ་རྣམས་ཀྱིས་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཟད་ནས་དེ་ནས་ཡང་སེམས་ཅན་དམྱལ་བ་དང་དུད་འགྲོ་དང་ཡི་དགས་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྩོད་པའི་དུས་སུ་མི་སྐྱེ་ཞིང་རྫོགས་ལྡན་གྱི་དུས་སུ་སྐྱེ་བར་འགྱུར། ཡུལ་ཤིན་ཏུ་ཉམས་དགའ་ཞིང་ཚལ་དང་ཉེ་བའི་ཚལ་དང་ལྡན་པ་དང་འབྲས་སཱ་ལུ་དང་ནས་དང་གྲོ་དང་བུ་རམ་ཤིང་རོ་དང་ལྡན་པ་དང་སྐྱེ་བོ་དང་ཤིན་ཏུ་ལྡན་པ་དང་ཆོས་དང་ཤིན་ཏུ་ལྡན་པར་སྐྱེ་བར་འགྱུར་ཏེ། རྒྱལ་པོའམ་བློན་པོ་ཆེན་པོ་སྐྱེ་བོ་ཀུན་དགའ་བ་གཟུགས་བཟང་པོ་དང་ལྡན་ཞིང་དབང་པོ་ཚང་བ་དང་བུ་དང་ཚ་བོ་དང་ལྡན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཕྲེང་བའི་གྲིབ་མ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་{{page:{number:818,folio:173b,volume:69}}}ཤེས་པས་བརྟགས་ན། ལས་ཀྱི་མཐའ་སྤྱད་པ་ལེགས་པར་བྱས་པ་སེམས་དགེ་བའི་བསམ་པ་དང་ལྡན་པར་གྱུར་པ་གང་གིས་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །རྣམ་པ་དུ་ཡོད་ཅེ་ན། གང་བདག་ཉིད་ཀྱིས་སྲོག་མི་གཅོད་པ་ཡིན་ཏེ། འདི་ལྟར་ཆུ་སྲིན་བྱིས་པ་གསོད་དམ། ཀུམ་བྷི་རའམ། ན་ཀྲའམ། ཤང་ཀ་ཆུ་འགྲམ་དུ་བཟུང་སྟེ། བཅིངས་ནས་གསོན་བཞིན་དུ་ཤ་བཏོགས་ནས་ཟ་བ་འམ། འཚོང་བ་སྲོག་གཅོད་པའི་རྣམ་པ་དེ་ལྟ་བུ་དང་བྲལ་ཞིང་སྲོག་གཅོད་པ་གཞན་ཡང་ཚུལ་ཁྲིམས་ལ་རབ་ཏུ་འཇོག་པར་བྱེད། སྲོག་གཅོད་པ་ལ་རྗེས་སུ་ཡི་རང་བར་མི་བྱེད་ཅིང་ཕྱིར་ཟློག་པར་བྱེད་ལ། ཕྱིར་བཟློག་ནས་དགེ་བའི་ལམ་ལ་རབ་ཏུ་འཇོག་པར་བྱེད་པ་ཡིན་ཏེ་རྣམ་པ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་སྐྱེས་བུ་དགེ་བ་དད་པ་དང་ལྡན་པར་གྱུར་པ། དྲང་ཞིང་དྲང་པོའི་རང་བཞིན་ཅན་སྡོམ་པ་བླངས་པ་ཆགས་པའི་བསམ་པ་མེད་པ། གང་གིས་དགེ་འདུན་གྱི་ནང་ངམ་མཆོད་རྟེན་ལ་བདུག་སྤོས་ཕུལ་བ་དེ་ལ་དེ་སྡོམ་པའི་བསམ་པས་སྣོམ་པར་མི་བྱེད། དྲི་ཞིམ་པོ་དེས་གོས་ལ་གོས་པར་མི་བྱེད་མྱོང་བར་མི་བྱེད་སྣའི་ཡུལ་དང་ཕྲད་ཀྱང་མི་འདོད་པ་ཡིན་ཏེ་རྣམ་པ་དེ་དག་ཡིན་ནོ། །གཞན་ཡང་མ་བྱིན་པ་ལེན་པ་ཤིན་ཏུ་ཆུང་བ་ཡང་མི་ལེན་ལ། གཞན་ལེན་པ་ཡང་དེ་ལྟར་ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད། དེ་ལྟར་ཕྱིར་ཞིང་ལམ་བཟང་པོ་ལ་གནས་པར་བྱེད་པ་ཡིན་ཏེ། དེ་ནི་བདག་ལ་ཕན་པ་གཞན་ལ་ཕན་པ་བྱེད་པའི་སྐྱེས་བུ་ཡིན་ནོ། །སྲོག་ཆགས་རྣམས་ཀྱི་ཕན་པ་ལ་རབ་ཏུ་ཞུགས་པ་ཇི་ལྟ་བུ་ཡིན་ཞེ་ན། ཇི་ལྟར་རང་གི་བུའི་སྲོག་གཅོད་པར་མི་བྱེད་པ་དེ་བཞིན་དུ་སྲོག་ཆགས་ཕྲེའུ་དང་གྲོག་སྦུར་ལ་སོགས་པ་སྲོག་ཆགས་ཐམས་ཅད་གསོད་པར་མི་བྱེད་ཅིང་དེ་ལྟར་གཞན་དག་ཀྱང་ཚུལ་ཁྲིམས་དེ་ཉིད་སྲུང་དུ་འཇུག་ལ་དགེ་བའི་ལམ་ལ་རབ་ཏུ་འཇོག་པ་ཡིན་ནོ། །སྦྱིན་པ་ལ་དགའ་བ་ཇི་ལྟ་བུ་ཡིན་ཞེ་ན། འདི་ལ་དབུལ་པོ་ཚེགས་ཆེན་པོས་འཚོ་བ་བསམ་གཏན་དང་པོ་ཐོབ་པ་ལམ་དུ་ཞུགས་པ་ལ་རང་གི་སྣོད་དེ་ནས་ཟས་ཀྱི་སྐལ་བ་སྦྱིན་པར་བྱེད་ཅིང་། གཞན་ཡང་སྦྱིན་པ་དེ་{{page:{number:819,folio:174a,volume:69}}}ལྟ་བུ་བྱེད་དུ་འཇུག་ལ་བསོད་ནམས་དག་བྱེད་དུ་འཇུག་པ་ཡིན་ཏེ། བདག་དང་གཞན་ལ་ཕན་པ་བྱེད་པ་དེ་ལུས་དང་བྲལ་ནས་བདེ་འགྲོ་མཐོ་རིས་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཕྲེང་བའི་གྲིབ་མའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ཕྲེང་བའི་གྲིབ་མའི་ལྷ་རྣམས་ཀྱི་ནང་ལྷའི་རིས་དེ་ན་ཤིང་ལྗོན་པ་ཕྲེང་བའི་གྲིབ་མ་ཞེས་བྱ་བ་ཀུན་ནས་འོད་ཀྱི་ཕྲེང་བ་འབྱུང་བ་ཡོད་དེ། མེ་ཏོག་དེ་དག་གི་དྲི་ཤིན་ཏུ་ཞིམ་པ་ཀུན་དུ་དཔག་ཚད་ཙམ་དུ་འབྱུང་ལ། ཤིང་ལྗོན་པ་གཞན་དག་གི་མེ་ཏོག་རྡོལ་ནས་དྲི་ཞིམ་པོ་རབ་ཏུ་འབྱུང་ངོ་། །དེ་ལྟར་ཡུན་རིང་དུ་དགའ་བའི་མེ་ཏོག་རེ་རེ་གང་ཡིན་པས་ཕྲེང་བ་ལྷའི་མགོ་ལ་འཆིང་བར་བྱེད་དོ། །ཕྲེང་བ་དེ་ཡང་ཁ་དོག་རྣམ་པ་སྣ་ཚོགས་སུ་ཡོད་དེ། ཁ་དོག་སྔོན་པོ་དང་སེར་པོ་དང་བཙོད་ཀ་དང་དཀར་པོ་རྣམས་ཀུན་ནས་ཤིན་ཏུ་རྣམ་པར་ཕྱེ་བ་ཡིན་ནོ། །ཇི་ལྟར་མིའི་འཇིག་རྟེན་ན་རི་མོ་མཁན་ཤིན་ཏུ་མཁས་པ། ལེགས་པར་བསླབས་པ་བྱང་ཞིང་མཁས་པའི་ལས་ཀྱིས་གནས་དང་གནས་དག་ཏུ་ཕྲེང་བ་ཤིན་ཏུ་སྡུག་པར་བྲིས་པ་དེ་ལྟར་ཤིང་ལ་རྣམ་པར་འབྱུང་བར་འགྱུར་ཏེ། ཤིང་དེ་རྣམས་ལས་ཕུན་སུམ་ཚོགས་པ་དེ་ལྟ་བུ་སྐྱེ་བར་འགྱུར་རོ། །དེ་ནས་ཡང་རྣམ་པ་གཞན་གྱིས་ལྷ་དེ་རྣམས་ཡུལ་གྱི་བདེ་བ་ལྔ་མྱོང་བར་འགྱུར་ཏེ། སིལ་སྙན་ཡན་ལག་ལྔ་དང་ཡང་དག་པར་ལྡན་པ་རྣམས་ཚལ་དང་ཉེ་བའི་ཚལ་དུ་རྩེ་བར་བྱེད། དགའ་དགུར་སྤྱོད་པར་བྱེད་དོ། །འདོད་པ་ཐམས་ཅད་ཡང་དག་པར་འབྱོར་པ་དེས། ལྷ་རྣམས་གང་དང་གང་ཡིད་ལ་སེམས་པ་དེ་དང་དེ་ཉིད་ཡང་དག་པར་འགྲུབ་བོ། །དེ་ལྟར་ཉམས་སུ་དགའ་བ་རྣམ་པ་སྣ་ཚོགས་དུ་མ་འབྱུང་བར་འགྱུར་ཏེ། ལས་ལེགས་པར་བྱས་པ་དེས་ལྷ་རྣམས་ཀྱི་ཐམས་ཅད་ཡང་དག་པར་འགྲུབ་བོ། །དེ་ནས་བདེ་བ་གཞན་དང་ཡང་དག་པར་ལྡན་པར་འགྱུར་ཏེ། རྫིང་མེ་ཏོག་སྣ་ཚོགས་དང་ལྡན་པ་ཞེས་བྱ་བ་ཡོད་ལ་དེའི་མཐུ་འདི་ལྟ་བུ་འབྱུང་སྟེ་འདི་ལྟ་སྟེ། མེ་ཏོག་ཁ་ཕྱེ་བ་ཞེས་བྱ་བ་འབྱུང་ངོ་། །དེ་ནམ་ཡང་ཞུམ་པར་མི་འགྱུར་ལ། རིན་པོ་ཆེ་སྣ་བདུན་གྱི་བུང་བ་རྣམས་ཀྱིས་ཉེ་བར་བརྒྱན་ཏེ་བུང་བ་དེ་དག་ཀྱང་ལྷའི་གླུ་དབྱངས་ལེན་པ་ཡིན་ནོ། །དེར་ལྷ་མོ་དེ་རྣམས་ཤིན་ཏུ་དགའ་བ་སྐྱེད་དེ། ཀྱེ་ཨེ་མ་བུང་བ་སྣ་ཚོགས་དག་ཤིན་ཏུ་ཉམས་དགའ་བར་བྱེད་{{page:{number:820,folio:174b,volume:69}}}པ་ཡིན་ལ། བདག་ཅག་གི་སྙིང་ལ་ཡང་རབ་ཏུ་སིམ་པ་འབྱུང་ངོ་ཞེས་ཕན་ཚུན་སྨྲ་སྟེ་དེ་ལྟར་བུང་བ་སྣ་ཚོགས་ཀྱི་རྫིང་རྣམས་སུ་གླུ་དབྱངས་ལེན་ནོ། །དེ་ནས་ཡང་རྫིང་ཤིན་ཏུ་བཀྲ་བ་རྣམས་སུ། བྱ་ངང་པ་དང་ངང་མོ་བབས་པ་རྣམས་ཀྱིས་པད་མའི་རྡུལ་སློང་སྟེ། གསེར་དང་དངུལ་གྱི་ཁ་དོག་ལྟ་བུའི་རྡུལ་གང་གིས་ཆུ་དེ་དག་ཐམས་ཅད་མཉམ་པར་ཁེབས་སོ། །ཆུ་ཁེབས་པ་དེ་ངུར་པ་རྣམས་ཀྱིས་མངོན་པར་མཐོང་ནས་སྐད་སྙན་པ་འབྱིན་ཅིང་རྒྱུག་གོ། །དེ་ལྟར་བྱ་རྣམས་ཀྱིས་འདྲ་བར་གང་བའི་རྫིང་དེ་དག་ཡང་དག་པར་ཤེས་ནས། ལྷ་དང་ལྷ་མོའི་ཚོགས་ཀྱིས་གང་བ་རྣམས་ཡིད་ཤིན་ཏུ་རབ་ཏུ་དགའ་བས་བྱའི་ཚོགས་དེ་དག་ག་ལ་བ་དེར་ཤིན་ཏུ་གླུ་ལེན་བྲོ་རྡུང་ཞི་འདོང་བར་བྱེད་དོ། །ལྷ་གཞན་གང་ཡིན་པ་དེ་དག་ཀྱང་རོལ་མོའི་སྒྲ་རྣམ་པ་སྣ་ཚོགས་ཀྱིས་རྩེ་བ་རྣམས་ཡོངས་སུ་བཏང་ནས་བྱའི་ཚོགས་འདུས་པ་ག་ལ་བ་དེར་རྩེ་བའི་དོན་དུ་འདོད་པར་བྱེད་དོ། །དེ་ནས་དེར་ཡང་དགའ་བར་བྱས་ནས་སྐྱེད་མོས་ཚལ་ཁང་བཟངས་དཀྲིགས་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཁང་བཟངས་དཀྲིགས་པ་དེ་ན་རིན་པོ་ཆེ་སྣ་བདུན་གྱི་ཀ་བ་རྣམས་ཀྱིས་ཡོངས་སུ་བསྐོར་བ་ཡིན་ཏེ་འདི་ལྟ་སྟེ། བཻ་ཌཱུརྱ་དང་གསེར་དང་དངུལ་དང་ཤེལ་དང་སྤུག་རྣམས་ཀྱིས་བརྒྱན་ཅིང་མཛེས་པར་བྱས་སོ། །ལྷ་མོ་རྣམ་པ་སྣ་ཚོགས་ཀྱིས་ཀྱང་བརྒྱན་ཅིང་ས་ཕྱོགས་དེ་མཛེས་པར་བྱས་པ་ཡིན་ཏེ། དེར་ཡང་ལྷ་རྣམས་དགའ་བར་བྱེད་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེར་ཡང་ཡིད་ཤིན་ཏུ་བདེ་བ་ལྷའི་རྒྱན་གྱིས་རྣམ་པར་བརྒྱན་པ། ལྷའི་ཙན་དན་གྱིས་ལུས་བསྐུས་པ་ཕན་ཚུན་གནོད་པ་ཀུན་མེད་པ་དང་ལྡན་པ་ཕན་ཚུན་དགའ་བ་ཕན་ཚུན་སྙིང་ལ་མི་བདེ་བ་མེད་པ་དང་ལྡན་པ། ཕན་ཚུན་ཕྲག་དོག་དང་ཐབ་མོ་རྣམས་ཀྱིས་སྐྱོ་བ་མེད་པ་རང་གི་ལས་ཀྱི་འབྲས་བུ་ལ་སྤྱོད་པ་མཐོ་རིས་ཀྱི་ས་སྣ་ཚོགས་རྣམས་སུ་ལས་སྣ་ཚོགས་དང་ལྡན་པ། རང་གི་ལས་ཀྱི་འབྲས་བུ་མངོན་སུམ་པའི་ལྷ་རྣམས་རྩེ་བར་བྱེད་ཉེ་བར་སྤྱོད་པར་བྱེད་དོ། །དེ་ནས་ཡང་དཔག་བསམ་གྱི་ཤིང་གི་ཚལ་ག་ལ་བ་དེར་འདོང་བར་བྱེད་དོ། །དེར་མཐུ་འདི་འབྱུང་སྟེ། ཡིད་ལ་གང་དང་གང་སེམས་པ་དེ་དང་དེ་དག་ཤིང་དེ་རྣམས་ཉིད་ལས་འཐོབ་བོ། །ཚལ་དེ་ན་ཤིན་ཏུ་དྲི་ཞིམ་ཞིང་{{page:{number:821,folio:175a,volume:69}}}རོ་ཕུན་སུམ་ཚོགས་པའི་བཟའ་བ་དང་བཏུང་བ་ཆུ་བོ་ལྟར་འབབ་སྟེ་ལས་ལེགས་པར་བྱས་པ་མངོན་སུམ་དུ་གྱུར་པའི་ལྷ་དེ་རྣམས་ཡིད་རབ་ཏུ་དགའ་བས་རྩེ་ཞིང་ཆུ་བོ་དེ་རྣམས་ཀྱི་ཆང་ཞིམ་པོ་ལ་འཐུང་ལ་བདུད་རྩི་ལ་ཡང་ཟ་བར་བྱེད་དོ། །བཟའ་བ་དང་བཏུང་བའི་རོ་དེས་ཚིམ་པ་མེད་པ་དེ་རྣམས་བདེ་བ་འབར་བ་ལྟ་བུ་དེ་བརྒྱ་འགྱུར་དུ་མཛེས་པ་ཡིན་ནོ། །དེ་ནས་དེར་ཡང་རྩེ་བར་བྱེད་དེ། རྩེ་བ་སྣ་ཚོགས་བྱས་ནས་པད་མ་དཀར་པོའི་ལོ་མའི་ཚལ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཚལ་དེ་ན་པད་མ་དཀར་པོ་གང་ཡིན་པ་དེ་དག་གི་ལོ་མ་དང་མདོག་དང་དྲི་དང་རོ་ཤིན་ཏུ་ཕུན་སུམ་ཚོགས་པ་ཡིན་ལ་དེ་དག་ལས་ཆང་ཞིམ་པོ་འབྱུང་སྟེ། ཇི་ལྟར་སྟོན་ས་ནས་ཆང་གི་རྒྱུན་འབྱུང་བ་དེ་བཞིན་དུ་ཡོངས་སུ་འབྱུང་ངོ་། །པད་མ་དཀར་པོའི་མདོག་གང་ཡིན་པ་ལས་ཆང་གི་མདོག་དང་རོ་དང་དྲི་དེ་དང་འཐུན་པར་དེ་ཉིད་ལས་འབྱུང་ངོ་། །པད་མ་གསེར་གྱི་མདོག་གང་ཡིན་པ་ལས་ཆང་གི་མདོག་དེ་དང་འཐུན་པར་འབྱུང་ངོ་། །བཻ་ཌཱུརྱའི་མདོག་གང་ཡིན་པ་ལས་དེ་དག་ཀྱང་མདོག་དེ་ཉིད་དང་འཐུན་པར་འབྱུང་ངོ་། །ཤེལ་གྱི་མདོག་གང་ཡིན་པ་ལས་དེ་དག་ཀྱང་དེ་ཉིད་དང་འཐུན་པར་འབྱུང་ངོ་། །སྔོ་བསངས་དང་སྤུག་ལྟ་བུ་གང་ཡིན་པ་ལས་ཆང་གི་མདོག་དེ་དག་ཀྱང་དེ་དང་འཐུན་པར་འབྱུང་ངོ་། །ཁ་དོག་སྣ་ཚོགས་གསེར་གྱི་འདབ་མ་བཻ་ཌཱུརྱའི་སྡོང་བུ། རྡོ་རྗེའི་མྱུ་གུ་དང་། ཟེ་བ་གང་ཡིན་པ་ལས་ཆང་སྣ་ཚོགས་དེ་དག་ཀྱང་དེ་ལྟ་བུ་ཉིད་དུ་འབྱུང་སྟེ། ཀུན་ནས་དྲི་ཤིན་ཏུ་ཞིམ་པ་དང་ལྡན་པའི་ཆང་དེ་དག་ལས་ཀྱང་འཐུངས་ནས་རྩེ་ཞིང་སྐྱེད་མོས་ཚལ་གཞན་ཀུན་སྣང་ཞེས་བྱ་བ་ག་ལ་བ་དེར་རྩེ་བ་ལ་གནས་པར་བྱ་བའི་ཕྱིར་འདོང་བར་བྱེད་དོ། །དེ་ནས་སྐྱེད་མོས་ཚལ་ཀུན་སྣང་དེར་ཡང་ཕྱིན་ནས། དེ་ན་གནས་པའི་ལྷ་ཀུན་སུམ་ཅུ་རྩ་གསུམ་པའི་ལྷ་རྣམས་རྩེ་ཞིང་གནས་པའི་ས་དེ་དག་ཉིད་ལ་ལྟ་བར་བྱེད་དེ། དེ་ན་ལྷ་རྣམས་ལྷའི་བདེ་བ་ལ་ཉེ་བར་སྤྱོད་པ་མཐོང་ངོ་། །དེ་ནས་དེ་དག་ཐམས་ཅད་ཀྱང་མཐོང་ནས་དེ་ན་དགའ་བ་འདི་དག་ཡོད་དེ་འདི་ལྟ་སྟེ། ཀུན་ནས་རྫིང་ཀུན་དུ་བསྐོར་བ་ཞེས་བྱ་བ་ཡོད་དེ། དེས་སྐྱེད་མོས་ཚལ་དེ་ཀུན་ནས་ཡོངས་སུ་བསྐོར་བ་ཡིན་ལ། ཞེང་དུ་རྒྱང་གྲགས་གསུམ་ཡོད་པ་ཆུ་ཤིན་ཏུ་དང་བས་ཡོངས་{{page:{number:822,folio:175b,volume:69}}}སུ་གང་བ་བཻཌཱུརྱ་བ་ཅག་འཕྲོའི་མདོག་ལྟ་བུའི་ཆུས་ཤིན་ཏུ་གང་བ་ཡིན་ནོ། །རྫིང་ཀུན་ནས་བསྐོར་བར་བྱ་ངང་པ་དང་ངུར་པས་མཛེས་པར་བྱས་པ་ཡིན་ཏེ། བྱ་ཐམས་ཅད་ཀྱང་ཀུན་ནས་མདོག་བཟང་པོ་རྒྱབ་ནི་གསེར་བཙོ་མ་རྐང་པ་ནི་བྱི་རུ་མིག་ནི་ཀེ་ཀེ་རུ་མགོ་གི་ཝང་གིས་ཐིག་ལེར་བྲིས་པ་སྒྲ་སྙན་པ་སྙན་པར་འབྱིན་ཏེ། སྒྲའི་གདངས་སྣ་ཚོགས་སུ་འབྱིན་ཅིང་རྩེ་བར་བྱེད་དོ། །དེར་དོང་ནས་སྐྱེད་མོས་ཚལ་གྱི་ནང་དུ་ཞུགས་པའི་ལྷ་དེ་རྣམས་གསེར་གྱི་འོད་དེས་ཇི་ལྟར་སེང་ལྡེང་གི་འདབ་མ་བསྡུས་པའི་ནང་ན་གསེར་དང་། ར་གན་བསྲེགས་པ་ལྟ་བུར་དེ་ལྟར་མཛེས་པ་ཡིན་ལ། ལྷ་དེ་རྣམས་ཕན་ཚུན་རང་རང་གི་དངོས་པོ་དེ་དག་ལ་ལྟ་བར་བྱེད་དེ། འདི་ལྟར་ལྷའི་གཞལ་མེད་ཁང་གི་མཐུ་འདི་ལ་ཁྱེད་རྣམས་ལྟོས། འདིར་བདག་ཅག་གི་གཞལ་མེད་ཁང་གི་མཐུས་ཁ་དོག་སེར་པོ་ཉིས་འགྱུར་དུ་འབྱུང་ངོ་ཞེས་སྨྲས་སོ། །དེ་རྣམས་གཞལ་མེད་ཁང་སྣ་ཚོགས་དེ་དག་ན་ཤིན་ཏུ་དགའ་སྟེ། དེར་ཡང་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད་རྩེ་བར་བྱེད་དོ། །ལྷའི་ཡུལ་ལ་སེམས་ཆགས་པ་དག་སྲེད་པས་ཆོག་མི་ཤེས་ཏེ། ཇི་ལྟར་སྦྱིན་སྲེག་བྱེད་པའི་མེ་ཆོག་མི་ཤེས་པ་དེ་བཞིན་དུ་ལྷ་རྣམས་ཀྱིས་སྒྲ་དང་རོ་དང་གཟུགས་དང་དྲི་སྡུག་པ་ཡུལ་གྱི་ཆུ་བོ་རྣམས་ཉིད་ཀྱིས་ཆོག་མི་ཤེས་ཏེ། ཇི་སྲིད་དུ་ལས་བྱས་ཤིང་བསགས་པ་བཅོམ་ཞིང་སྤངས་པར་མ་གྱུར་པ་དེ་སྲིད་དུ། དེས་དེ་དག་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཟད་ནས་དེ་ནས་ཡང་ལྷའི་རིས་དེ་ནས་འཆི་བར་འགྱུར་ཏེ་ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་ཤིན་ཏུ་བདེ་བར་འགྱུར། ལུས་མེ་ཏོག་གི་ཕྲེང་བ་དང་ཕྱེ་མ་དང་བྱུག་པས་བྱུགས་པ་དང་རྟག་ཏུ་ཡིད་རབ་ཏུ་དགའ་ལ་མཆོག་ཏུ་འབྱོར་པ་དང་ལྡན་པའི་རྒྱལ་པོའམ་བློན་པོ་ཆེན་པོར་འགྱུར་ཏེ། སྐྱེ་བོ་ཀུན་དགའ་བ་དང་ནད་མེད་པ་དང་གནོད་པ་མེད་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། {{page:{number:823,folio:176a,volume:69}}}སུམ་ཅུ་རྩ་གསུམ་གྱི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་དམའ་བ་དང་མཐོ་བ་ན་རྒྱུ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་གང་གིས་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ་འདི་ལྟ་སྟེ། འཚོ་བའི་དོན་དུ་སྦྲུལ་གསོད་པ་པོས་སྦྲུལ་རྣམས་ཀྱི་མགོ་བོ་གཤགས་ནས་ནོར་བུ་འབྱིན་པར་བྱེད་དེ། འདི་ལྟར་ནོར་བུ་འདི་དག་གིས་བདག་ཅག་གི་འཚོ་བ་བྱའོ་སྙམ་ནས། སྦྲུལ་དེ་དག་གསོད་པར་བྱེད་དོ། །རྣམ་པ་དེ་ལྟ་བུའི་སྲོག་གཅོད་པ་མི་བྱེད་ཅིང་། གཞན་གྲོག་སྦུར་ལ་སོགས་པ་ལ་ཡང་ཡིད་ཀྱིས་གནོད་པ་མི་བྱེད་ལ། སེམས་ཅན་གཞན་སེམས་ཅན་དུ་འདུ་ཤེས་ནས་སྲོག་གཅོད་པར་མི་བྱེད་པ་ཡིན་ཏེ་རྣམ་པ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་རྩྭ་དང་བོང་བ་ཙམ་ཡང་རྐུ་སེམས་ཀྱིས་རྐུ་བར་མི་བྱེད་ཅིང་མ་བྱིན་པར་ལེན་པ་ཤིན་ཏུ་ཕྲ་མོ་ཡང་མི་ལེན་པ་ཡིན་ནོ། །འདི་ལྟ་སྟེ། གླེགས་བམ་མམ་དེ་དང་འཐུན་པ་གཞན་དག་རྐུ་སེམས་ཀྱིས་ལེན་པར་བྱེད་ལ། དེ་བླངས་ནས་གཞུང་སློབ་པར་བྱེད་པ་ཡིན་ཏེ། རྣམ་པ་དེ་ལྟ་བུ་ཡང་སྤངས་པ་ཡིན་ནོ། །སྦྱིན་པ་སྦྱིན་པ་ཇི་ལྟ་བུ་ཡིན་ཞེ་ན། འདི་ལ་ཚེགས་ཆེན་པོས་འཚོ་བར་གྱུར་ཀྱང་། གང་བདོག་པ་དེ་ལ་སེར་སྣ་མི་བྱེད་ལ། བསམ་གཏན་དང་པོ་ཐོབ་པ་དག་ལ་ཆོས་གོས་དང་བསོད་སྙོམས་དང་མལ་ཆ་དང་ན་བའི་གསོ་སྨན་གྱི་རྐྱེན་གྱི་ཡོ་བྱད་དག་འབུལ་བར་བྱེད་ཅིང་། དེ་བཞིན་དུ་བསོད་སྙོམས་འབུལ་བར་བྱེད། དགེ་འདུན་གནས་པའི་ས་ཕྱོགས་ཀྱི་བདེ་བ། དགེ་འདུན་བདེ་བར་གནས་པར་བྱ་བའི་ཕྱིར་མཉམ་པར་བྱེད་པ་ཡིན་ཏེ། དེ་ལྟར་བདག་ཉིད་ཀྱང་སྦྱིན་པ་ལ་དགའ་ལ། གཞན་ཡང་དགེ་བའི་ལམ་དེ་ཉིད་ལ་རབ་ཏུ་འཇོག་པར་བྱེད། སྡིག་པ་ལས་ཀྱང་ཟློག་པར་བྱེད་པའི་སྐྱེས་བུ་དགེ་བ་བདག་ཉིད་དང་། གཞན་ཉིད་ལ་ཕན་པར་རབ་ཏུ་ཞུགས་པ་ནི། ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་{{page:{number:824,folio:176b,volume:69}}}ཀྱི་ནང་དམའ་བ་དང་མཐོ་བའི་གནས་སུ་སྐྱེ་བར་འགྱུར་རོ། །ཤིན་ཏུ་བདེ་བར་གནས་པ་དེར་སྐྱེས་པའི་གནས་དེ་དག་ཏུ་སྟན་ཁྲ་བོའི་ནང་རས་བལ་གྱིས་གང་བ་ལྟ་བུར་མཉེན་ཞིང་གཞི་ཤིན་ཏུ་འཇམ་པ་ལ་རྐང་པ་བཞག་ན་ནེམས་ཞེས་བྱེད། དེ་ནས་རྐང་པ་བཏེག་ན་པར་ཅེས་བྱེད་ལ་མཉེན་པ་ཡིན་ཏེ། དཔེར་ན་རླུང་གི་ཤུགས་ཀྱིས་ཆུ་རབ་ཏུ་བསྐྱོད་ན་རླབས་མི་འཐུན་པར་འབྱུང་ལ། དེ་ནས་རླུང་གི་ཤུགས་མེད་ན་མཉམ་པར་འགྱུར་བ་དེ་བཞིན་དུ་ས་གཞི་དེ་ཡང་ཀུན་ནས་དམའ་བ་དང་མཐོ་བ་ཡིན་ནོ། །དེ་ནས་ཡང་གནས་དེ་ཀུན་ནས་ཤིན་ཏུ་དྲི་མ་མེད་པ་ཡིན་ཏེ། དཔེར་ན་མེ་ལོང་ཤིན་ཏུ་དྲི་མ་མེད་པའི་ནང་དུ་གཟུགས་བརྙན་བསྒྱུར་བ་འབྱུང་བ་དེ་བཞིན་དུ་གནས་དེ་དག་ཏུ་ལྷ་དེའི་གཟུགས་བརྙན་སྣང་ངོ་། །དེ་ནས་ཡང་གནས་དེ་ཉིད་དུ་ལྷའི་ངོ་མཚར་དུ་བྱ་བ་འབྱུང་སྟེ། གང་ལྷ་གཞན་དེ་དག་བསམ་པ་སེམས་པའམ་ལྷ་གཞན་དུ་འགྲོ་བར་སེམས་ན། དེ་ཇི་ལྟར་ཡི་གེར་བྲིས་པའམ་ཡི་གེ་ཀུན་དུ་མངོན་པར་བྲིས་པ་མཐོང་བ་དེ་ལྟར་ལྷ་དེ་སོ་སོར་ཤེས་ཤིང་སོ་སོར་མངོན་པར་ཤེས་ཏེ། དེ་ནས་ཡང་ལྷ་མོ་དེ་དག་དང་ཤིན་ཏུ་རྩེ་བར་བྱེད་དོ། །དེ་ནས་གཞན་ཡང་གནས་དེ་དག་ཏུ་ངོ་མཚར་དུ་བྱ་བ་གཞན་གང་བསྟན་པའི་གནས་ནི་འདི་ལྟ་བུ་ཡིན་ཏེ། ལྷ་དེ་དག་གང་འདོད་པའི་བདེ་བ་དེ་དག་ཐམས་ཅད་འབྱོར་པར་འགྱུར་ལ། དེ་ལྟར་ལྷ་དེ་རྣམས་སུམ་ཅུ་རྩ་གསུམ་པའི་ལྷའི་རིས་མཐོ་བ་དང་དམའ་བའི་གནས་དག་ན་བདེ་བ་མྱོང་བ་ཡིན་ནོ། །དེ་ནས་ཡང་ལྷ་གནས་པ་སྐྱེད་མོས་ཚལ་ན་རྩེ་ཞིང་གནས་པ་དེ་དག་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་སྟེ། འདི་ལྟ་སྟེ། ཆང་ཞིམ་པོའི་ཚལ་ཞེས་བྱ་བ་ཚལ་ཆེན་པོ་ཀུན་ནས་དྲིལ་བུ་གཡེར་ཀའི་དྲ་བ་སྒྲ་འབྱིན་པས་དཀྲིགས་པ། ཤིང་ལྗོན་པ་རྣམ་པ་དུ་མ་རྣམས་ཀྱིས་བརྒྱན་པ། བྱ་སྣ་ཚོགས་དང་མེ་ཏོག་དང་འབྲས་བུས་ཤིན་ཏུ་རྣམ་པར་ཕྱེ་བའི་ཚལ་དེ་ན། ལྷ་དེ་རྣམས་སིལ་སྙན་ཡན་ལག་ལྔ་དང་ལྡན་པས་ཀུན་ནས་བསྐོར་ནས་རྩེ་བར་བྱེད་དེ། ཤིན་ཏུ་ཡིད་དུ་འོང་བ་དབང་པོ་ལྔའི་ཡུལ་གྱི་འབྲས་བུ་བདེ་བ་དག་མྱོང་བར་བྱེད་དོ། །དེ་ནས་ཡང་གནས་དེ་དག་ན་གཞལ་མེད་ཁང་གི་ཚལ་དག་ཡོད་དེ། འདི་ལྟ་སྟེ་ཚལ་སར་པའོ། །ཚལ་དེ་ན་གང་གི་ཚེ་ལྷ་དག་སྐྱེད་མོས་ཚལ་དུ་དགའ་སྤྱོད་བྱེད་{{page:{number:825,folio:177a,volume:69}}}དུ་འདོང་བ་དེའི་ཚེ་ཤིང་ལྗོན་པ་དེ་རྣམས་ཀྱི་གཟུགས་གསར་དུ་སྐྱེ་སྟེ། འདི་ལྟར་ལྷ་མོ་དེ་དག་གིས་འབྲས་བུ་བདེ་བར་བཏོག་ཏུ་སླེབས་པར་འགྱུར་རོ། །ཚལ་དེ་ཡང་ཀུན་ནས་རིན་པོ་ཆེ་སྣ་བདུན་ལས་སྐྱེས་པ། ཤིང་ལྗོན་པ་ཉི་མ་ཤར་བའི་འོད་ལྟ་བུ་རྣམས་ཀྱིས་བརྒྱན་པ། མེ་ཏོག་དང་འབྲས་བུ་ཁ་དོག་དུ་མ་རྣམས་ཀྱིས་བརྒྱན་པ། བྱ་སྣ་ཚོགས་སྒྲ་འབྱིན་ཅིང་དགའ་བར་བྱེད་པའི་བྱ་རྣམས་ཀྱིས་བརྒྱན་པ། ལོ་མའི་ནང་དུ་གནས་པའི་བྱ་སྒྲ་འབྱིན་པ་རྣམས་ཀྱིས་ཚལ་དེ་ཀུན་ནས་སྒྲ་འབྱིན་པ་ལྟ་བུ་ཡིན་ཏེ། དེ་ལྟར་ཤིན་ཏུ་དགའ་བའི་ཚལ་དེ་ན་ལྷ་དེ་རྣམས་ཡུལ་དྲུག་ལ་ཆགས་པའི་སྲེད་པས་དགའ་བར་བྱེད། དགོད་པར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་དག་འདི་ལྟར་ཤིན་ཏུ་ཉམས་དགའ་བ་མིག་དང་རྣ་བ་དང་སྣའི་རོ་དགའ་བའི་ཚལ་དེ་ནས་མཐོ་བརྩེགས་ཞེས་བྱ་བ་རི་རབ་ཀྱི་རྩེ་མོ་དེར་འདོང་བར་བྱེད་དོ། །ལྷ་མོ་བལྟ་ན་སྡུག་ཅིང་རྒྱན་དང་ཆ་བྱད་སྡུག་པ་དེ་རྣམས་ཉེ་བ་ན་གླུ་དབྱངས་ལེན་བཞིན་དུ་མཐོ་བརྩེགས་ཞེས་བྱ་བ་རི་རབ་ཀྱི་རྩེ་མོ་ཀུན་ནས་རྒྱར་དཔག་ཚད་བཅུ་ཡོད་པ་དེར་དོང་ངོ་། །དེའི་སྟེང་ན་རྣམ་པར་མཛེས་པ་ཞེས་བྱ་བའི་རྫིང་རིན་པོ་ཆེ་སྣ་བདུན་གྱི་མེ་ཏོག་ཨུད་པ་ལ་སྔོན་པོ་དང་། ཀོ་ཀ་ན་དང་། ཀུ་མུ་ད་རྣམས་ཀྱིས་ཁེབས་པ་ཆུ་རྙོག་པ་མེད་ཅིང་། བྱ་ངང་པ་དང་ངུར་པའི་སྒྲ་རྣར་སྙན་པ་འབྱིན་པ་ཀུན་ནས་ཁང་བཟངས་ཀྱིས་ཡོངས་སུ་བསྐོར་ཅིང་། རིན་པོ་ཆེ་སྣ་བདུན་གྱི་ཀ་བ་རྣམས་ཀྱིས་བརྒྱན་པ། ཀུན་ནས་ཚལ་དང་ཉེ་བའི་ཚལ་གྱིས་ཕྱོགས་བསྐོར་བ། གཟུགས་བལྟ་ན་སྡུག་པ་རྣམས་ཀྱིས་རྫིང་བསྐོར་བར་ལྷ་དེ་རྣམས་ལྷ་མོའི་ཚོགས་ཀྱིས་ཡོངས་སུ་བསྐོར་ནས་བྲོ་གར་བྱེད། དགོད་པར་བྱེད། རྩེ་བར་བྱེད་དོ། །མྱོས་པའི་སྐྱོན་དང་བྲལ་བའི་ལྷའི་ཆང་དག་ལ་འཐུང་བར་བྱེད་ཅིང་། འདོད་པའི་རོ་དྲུག་ཏུ་གྱུར་པའི་འབྲས་བུ་ཞིམ་པོ་གཞན་དག་ལ་ཟ་ལ། འབྲས་བུ་དེ་དག་གི་ནང་ན་ཡོད་པའི་ཆང་ལ། ལྷ་མོ་རྒྱན་དང་ཆ་བྱད་སྣ་ཚོགས་ཐོགས་པ་དེ་དག་དང་ལྷན་ཅིག་འཐུང་བར་བྱེད་དོ། །ཕྱོགས་གཞན་ན་ལྷ་མོ་རྣམས་གླུ་དབྱངས་ལེན། དགོད་པ་བྱེད་ཅིང་པི་བང་དང་གླིང་བུ་དང་ཁར་རྔ་ལ་མཁས་པ་ཕན་ཚུན་དགའ་བར་གནས་པའི་ལྷ་མོ་དང་ལྷའི་ཚོགས་དག་རྫིང་{{page:{number:826,folio:177b,volume:69}}}དེ་བསྐོར་ནས་ལྷ་དང་ལྷ་མོའི་ཚོགས་ཡིད་དུ་འོང་བ་རྣམ་པ་སྣ་ཚོགས་ཉེ་བར་གནས་པ་རྣམས་ཀྱིས་ཡུན་རིང་དུ་རྩེ་བར་བྱེད། དགའ་དགུར་སྤྱོད་པར་བྱེད་དོ། །དེ་ནས་གལ་ཏེ་ཡུན་རིང་དུ་འདས་ན། ལྷ་དེ་རྣམས་རྫིང་གི་ཕྱོགས་དེ་ནས་ཐམས་ཅད་ཡིད་དུ་འོང་བའི་སྐྱེད་མོས་ཚལ་ག་ལ་བ་དེར་འདོང་བར་བྱེད་དེ། ལུས་མེ་ཏོག་གི་ཕྲེང་བ་དང་ཕྱེ་མ་དང་བྱུག་པས་བྱུགས་པ། རང་གི་འོད་ལ་རང་གི་ལེགས་པར་བྱས་པ། དམན་པ་དང་འབྲིང་དང་ཁྱད་པར་དུ་འཕགས་པ་ལས་བྱས་པའི་མཐུ་དེ་དག་དང་ལྷན་ཅིག་ཏུ་རྩེ་བར་བྱེད་དོ། །ལས་དེ་དང་རྒྱུ་འཐུན་པར་ཡིད་བདེ་བ་འབྱུང་བར་འགྱུར་ཏེ། གང་གིས་ལེགས་པར་བྱས་པ་རྣམ་པ་ཇི་ཙམ་དུ་བྱས་པ་དེའི་རྣམ་པ་དེ་ཙམ་ཉིད་དུ་མིག་གི་རྣམ་པར་ཤེས་པའི་དམིགས་པ་ཡིད་བདེ་བ་འབྱུང་ངོ་། །འདི་ལྟར་གང་གིས་ལས་དམན་པ་བྱས་ན་དེ་དང་འཐུན་པར་གཟུགས་དམིགས་པ་གཅིག་ལ་གཟུགས་དེ་ཉིད་མཐོང་བར་འགྱུར། གང་གིས་ལས་འབྲིང་དུ་བྱས་ན་དེ་གཟུགས་འབྲིང་པོ་བལྟ་ན་སྡུག་པ་གཟུགས་དེ་ཉིད་མཐོང་བར་འགྱུར་ཏེ། དེའི་ཡིད་བདེ་བ་འབྲིང་དུ་འབྱུང་བར་འགྱུར། གང་གིས་ལས་ཁྱད་པར་དུ་འཕགས་པ་བྱས་ན། ལྷ་དེ་གཟུགས་དང་བོང་ཚོད་དང་མདོག་དང་དབྱིབས་དང་གཟུགས་ཤིན་ཏུ་བལྟ་ན་སྡུག་པ་མཐོང་བར་འགྱུར་ཏེ། ལྷའི་རིས་འདོད་པ་ན་སྤྱོད་པ་ཐམས་ཅད་དང་། ས་ཐམས་ཅད་དུ་བསྙེད་པ་གང་ཡིན་པ་གཟུགས་དང་དྲི་དང་རེག་པ་དམིགས་པ་ཐམས་ཅད་ནི་དེ་ལྟ་བུ་ཡིན་ལ། དེ་དག་གི་ནང་ན་ལྷ་དག་ཉིད་ནི་སྤྱི་གཅིག་སྟེ། གཞན་དུ་ན་ལས་ཀྱི་འབྲས་བུ་རྣམ་པར་སྨིན་པ་རྣམ་པ་གསུམ་དུ་མི་འགྱུར་རོ། །དེ་ལྟ་བས་ན་ཡིད་བདེ་བ་རྣམ་པ་གསུམ་ཡང་གཞན་དང་གཞན་དུ་རིག་པར་བྱ་སྟེ་དེ་བཞིན་དུ་ལས་སོ་སོས་ལྷ་མོ་གཟུགས་བཟང་ཞིང་རྒྱན་དང་ཆ་བྱད་ཐོགས་པ་སོ་སོར་རིག་པར་བྱའོ། །དེ་ནས་ལྷ་ཡིད་བདེ་བ་སྐྱེད་མོས་ཚལ་དུ་དོང་བ་སྒྲ་དང་རེག་པ་དང་རོ་དང་གཟུགས་དང་དྲི་ལ་ཚིམ་པ་མེད་པ་དེ་དག་ཐམས་ཅད་དགེ་སློང་དེས་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། བསྐལ་མཐའི་ཉི་མས་རབ་བསྲེགས་ན། །རྒྱ་མཚོ་རྣམས་ཀྱང་སྐམ་འགྱུར་གྱི། །བསྐལ་པ་བྱེ་བ་བརྒྱ་རྣམས་སུའང་། །མཐོང་བའི་གཟུགས་ཀྱིས་ཚིམ་མི་འགྱུར། །ཆར་འབབ་ལ་སོགས་ཆུ་རྣམས་ཀྱིས། །{{page:{number:827,folio:178a,volume:69}}}རྒྱ་མཚོ་གང་བར་འགྱུར་སྲིད་ཀྱི། །ལྟ་བ་རྒྱ་མཚོའི་གཟུགས་རྣམས་ཀྱིས། །ཚིམ་པ་ཡོད་པར་མི་འགྱུར་རོ། །འདོད་པ་དག་ལས་ཚིམ་མེད་པ། །ལུས་ཅན་མྱ་ངན་ལྡན་པ་ཡི། །སྲེད་པ་སྣ་ཚོགས་གང་ཡིན་པ། །སྲེད་དེ་ཅི་ག་བདེར་བརྟག་གམ། །འདོད་པ་སྐྱེད་པའི་བདེ་བ་གང་། །མཁས་ལ་བདེ་བ་དེ་མི་འདོད། །འདོད་ལས་རྣམ་པར་གྲོལ་བ་གང་། །དེ་ནི་བདེ་ལས་བདེ་མཆོག་འགྱུར། །བདེ་དང་འདྲ་བར་འདྲེས་པ་གང་། །ཟས་ནི་དུག་དང་འདྲེས་པ་བཞིན། །སྲེད་དང་རྣམ་པར་བྲལ་བ་གང་། །ཟས་དང་འོ་མར་འདྲེས་པ་བཞིན། །གཏི་མུག་མུན་པ་མི་ཤེས་པ། །བྱིས་པ་རྣམས་ནི་འདོད་པས་བསྲེགས། །མ་ལ་ཡ་ཡི་ནགས་ཚལ་གང་། །སྲིན་བུ་ངན་པས་ཆུད་གཟན་བཞིན། །སྲེད་དང་བཅས་ལ་རྟོག་པ་གང་། །དེ་རྣམས་ཀྱི་ནི་གྲངས་མེད་ལ། །རྣམ་པར་རྟོག་པ་ཚིམ་མེད་པ། །འཆི་བདག་རྒྱལ་པོས་མངོན་པར་འཇོམས། །རྣམ་རྟོག་འདོད་པའི་དབང་སོང་རྣམས། །སྲེད་པ་དག་གི་ཡུལ་ན་གནས། །བདེ་བའི་སྐལ་བ་མ་མཐོང་སྟེ། །དེ་ལྟར་དེ་བཞིན་གཤེགས་པས་མཁྱེན། །འདོད་པ་རབ་ཏུ་སླུ་བྱེད་པ། །རྨོངས་པའི་ཆོས་ཏེ་རྨི་ལམ་དང་། །དྲི་ཟའི་གྲོང་ཁྱེར་ལྟ་བུ་དང་། །གསོག་དང་གསོབ་སྟེ་སྙིང་པོ་མེད། །སྒྱུ་མ་འདྲ་ཞིང་དབུ་བ་འདྲ། །དེ་བཞིན་འབྲས་བུ་ཀིམ་པ་འདྲ། །འདོད་པ་འཇིག་རྟེན་ཕན་མི་བྱེད། །མེ་ལྟ་བུར་ནི་ཡོངས་སུ་བསྒྲགས། །འདོད་པའི་ཉེས་དམིགས་ཤེས་པ་གང་། །དེ་ནི་འབྲས་བུ་མྱོང་བས་རྨོངས། །བརྟན་པོ་དེ་ཉིད་མཐོང་བ་དེ། །ཐེ་ཚོམ་བྲལ་ཞིང་ཉོན་མོངས་བྲལ། །བསམས་ན་དེ་བཞིན་འཐོབ་འགྱུར་ལ། །མི་རྣམས་དེ་བཞིན་རབ་ཏུ་ཉམས། །ཐམས་ཅད་དུ་ནི་སྡིག་བྱེད་པ། །འདོད་པ་འཇིག་རྟེན་ཟང་ཟིང་བཞིན། །འདོད་པས་ཡིད་ནི་ཚིམ་མེད་པ། །ལྷ་རྣམས་དེ་དང་དེ་འཆི་སྟེ། །འདོད་པའི་དགྲ་ཡིས་ཡོངས་སུ་བསླུས། །རྨོངས་པ་སེམས་ཅན་དམྱལ་བར་ལྟུང་། །འདོད་པ་ཆགས་པ་དུག་གི་གནས། །བུད་མེད་ཉ་ལྟར་འཇུག་པ་དག །ཆུ་བོའི་རླབས་ནི་གཡོ་བ་དང་། །གློག་གི་ཕྲེང་བ་ལྟ་བུ་ཡིན། །རྣམ་པར་བསམས་ན་རྣམ་པར་འཕེལ། །འཕེལ་བ་རྣམས་ནི་མེ་དང་འདྲ། །འདོད་{{page:{number:828,folio:178b,volume:69}}}གཞི་ཐོག་མ་ཐ་མ་མེད། །དེ་བས་བློ་ལྡན་རྣམ་པར་སྤོངས། །ཇི་ལྟ་ཇི་ལྟར་སྟེན་བྱེད་པ། །དེ་ལྟ་དེ་ལྟར་འཕེལ་འགྱུར་ཏེ། །རེག་པ་མེ་དང་འདྲ་བར་མཆེད། །འདོད་པའི་རྣམ་པར་སྨིན་པ་ཚ། །རྟག་ཏུ་ཉེས་པ་འདི་ཤེས་ན། །བརྟན་པོ་འདོད་ལ་འབྲལ་བར་བྱེད། །འདོད་པ་ཡོངས་སུ་སྤངས་པ་ཡི། །བདེ་བ་མཐར་ཐུག་ཐོབ་པར་འགྱུར། །སྟོང་ཕྲག་དག་ནི་འབུམ་སྙེད་ཀྱི། །གྲངས་མེད་པ་ཡི་ལྷ་རྣམས་དག །མེ་ཡིས་འཇིགས་པ་དམྱལ་བ་རུ། །འདོད་པ་བསྟེན་པ་ལྟུང་བར་འགྱུར། །ཇི་ལྟར་བདེ་བ་འདོད་པ་དག །མེ་དང་དུག་དང་མཚོན་ཆ་སྤོངས། །སེམས་ཅན་དམྱལ་བའི་རྒྱུར་འགྱུར་བ། །དེ་ལྟར་རྟག་ཏུ་འདོད་པ་སྤོངས། །མི་གང་འདོད་པའི་དབང་སོང་བ། །འདོད་པ་དག་གིས་མ་བསླུས་ཞེའམ། །སྡུག་བསྔལ་གྱིས་ནི་མི་གནོད་ཅེས། །ནམ་ཡང་མ་མཐོང་མ་ཐོས་སོ། །ཐམས་ཅད་གནས་སྐབས་ཐམས་ཅད་དུ། །འདོད་པ་མེ་ལྕེ་འབར་བ་འདྲ། །དེ་དག་ཡིད་ལ་མ་བྱེད་ཅིག །དེ་ལྟ་བས་ན་འདོད་པས་ཆོག །དེ་ནས་དགེ་སློང་དེས་ལྷ་འདོད་པའི་དབང་དུ་སོང་བ་དེ་དག་མངོན་པར་མཐོང་ནས། གཞན་ཡང་ལྷ་ཤིན་ཏུ་བག་མེད་པ་རྣམས་ལ་སྙིང་རྗེས་ཡང་དང་ཡང་དུ་སྟོན་ཏོ། །དེ་ནས་ཡང་ཡིད་བདེ་བ་དེ་ཐམས་ཅད་དང་ལྡན་པའི་ལྷ་དེ་དག་ཐམས་ཅད་སྐྱེད་མོས་ཚལ་དུ་འདོང་སྟེ། ལྷ་མོ་ཆ་བྱད་དང་སིལ་སྙན་སྣ་ཚོགས་ཐོགས་པ་དེ་རྣམས་ཉེ་བར་གླུ་དབྱངས་ལེན་ཅིང་། སིལ་སྙན་དང་རོལ་མོ་སྣ་ཚོགས་ཀྱིས་དབང་པོ་ཐམས་ཅད་གཡེངས་པ་སྐྱེད་མོས་ཚལ་དེ་ཉིད་དུ་འདོང་བར་བྱེད་དོ། །སྐྱེད་མོས་ཚལ་དེ་ཡང་འབབ་ཆུ་དང་ལྟེང་ཀ་དང་ཚལ་དང་ཉེ་བའི་ཚལ་དང་གླིང་དང་པད་མའི་རྫིང་དུ་མ་རྣམས་ཀྱིས་བརྒྱན་པ་མཐོང་ན་ཤིན་ཏུ་ཡིད་དུ་འཐད་པ། ཕྱོགས་གང་དང་གང་དུ་ལྷའི་མིག་བལྟ་བ་འཇུག་པ་དེ་དང་དེར་འདོད་པ་སྡུག་པ། ཡིད་དུ་འོང་བའི་གཟུགས་རྣམ་པ་སྣ་ཚོགས་མཐོང་སྟེ། དེ་ལྟར་མིག་གིས་གཟུགས་སྡུག་པ་རྣམས་མཐོང་ངོ་། །དེ་ནས་ཡང་ལྷ་རྣམས་གང་དང་གང་དུ་སྒྲ་མཉན་པར་འདོད་དེ། འགྲོ་བ་དེ་དང་དེར་ལྷ་རྣམས་ཀྱིས་སྒྲ་འདོད་པ་སྙན་པ་ཡིད་དུ་འོང་བ་རྣམས་ཐོས་སོ། །དེ་བཞིན་དུ་གང་དང་གང་དུ་སྣས་དྲི་སྣོམ་པར་འདོད་པ་དེ་དང་དེ་ཉིད་དུ་འདོད་པ་ཞིམ་པ་ཡིད་དུ་འོང་བ་ཆགས་པར་{{page:{number:829,folio:179a,volume:69}}}འགྱུར་བ་ཤིན་ཏུ་ཡིད་དུ་འོང་བའི་དྲི་དག་སྣོམ་མོ། །དེ་བཞིན་དུ་རོ་དང་རོའི་དབང་པོ་ཡང་གང་དང་གང་དུ་ལྷ་རྣམས་གཏོང་བ་དེ་དང་དེ་ཉིད་དུ་ལྷ་དེ་རྣམས་རོ་ཉམས་དགའ་བ། རོ་ཤིན་ཏུ་ཞིམ་པའི་རོའི་སྟོན་མོ་སྒྲིབ་པ་མེད་ཅིང་ཇི་ལྟར་འདོད་པ་རྣམས་ལ་ཟ་བར་བྱེད་དོ། །དེ་བཞིན་དུ་ལུས་ཀྱིས་ཀྱང་རེག་བྱ་གང་དག་འདོད་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་དེ་དག་ཉིད་ལ་རེག་པར་བྱེད་དོ། །དེ་བཞིན་དུ་ཡིད་ཀྱིས་ཀྱང་ཆོས་གང་དག་འདོད་པ་དེ་དག་ཀྱང་འདོད་པ་སྡུག་པ་ཡིད་དུ་འོང་བ་དེ་དག་ཉིད་ཡང་དག་པར་ཤེས་སོ། །ལྷའི་ཡུལ་ལ་ཆགས་ཤིང་བག་མེད་པ་ལ་གནས་པའི་ལྷ་དེ་རྣམས་ཡིད་ལ་སྒྲིབ་པ་མེད་ལ། བདེ་བ་དང་ཆ་བྱད་དང་འདོད་པ་ཉེ་བར་སྤྱོད་པ་ན་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་སོ་སོ་ཡང་དག་པར་མྱོང་བར་འགྱུར་བ་དེ་ཟད་པར་མ་གྱུར་པ་དེ་སྲིད་དུ་རྩེ་བར་བྱེད་དོ། །དེ་ཟད་ནས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །ལས་ཇི་ལྟར་བྱས་པ་བཞིན་གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་རྟག་ཏུ་ཤིན་ཏུ་བདེ་བ་དང་ལྡན་ཞིང་མེ་ཏོག་ཕྲེང་དང་ཕྱེ་མ་དང་བྱུག་པ་ལ་དགའ་བ། སེམས་དྲང་ཞིང་ནོར་མང་པོ་དང་ལྡན་པ་དང་ཡིད་རབ་ཏུ་བདེ་བ་དང་སེམས་ཅན་ཐམས་ཅད་ཀྱི་ཡང་དག་པར་མྱོང་བར་འགྱུར་བ་གཟུགས་བཟང་པོ་དང་ལྡན་པ་དང་སྐྱེ་བོའི་ཚོགས་ཐམས་ཅད་རབ་ཏུ་དགའ་བ་དང་ཤིན་ཏུ་སྡུག་པའི་བུ་དང་ཆུང་མ་དང་ལྡན་པ་དང་སྤྱོད་པ་ཉམས་པ་མེད་པ་དང་ལྡན་པར་འགྱུར། ནམ་ཡང་དེ་དག་གི་ནོར་དག་རྒྱལ་པོ་དང་ཆུ་དང་མེ་དག་གི་འཇིགས་པས་འཕྲོག་པ་མེད་ཅིང་རྒྱལ་པོའི་བུའམ་རིགས་ཆེན་པོར་སྐྱེ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་བཀྲ་བ་སྣ་ཚོགས་ཀྱིས་ཕྱེ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་{{page:{number:830,folio:179b,volume:69}}}འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དགེ་བ་དགེ་བའི་བསམ་པ་ཅན་དུ་གྱུར་པ་གང་གིས་སྲོག་གཅོད་པ་དང་མ་བྱིན་པར་ལེན་པ་སྤངས་ཤིང་། གཞན་དག་ཀྱང་དེ་ལྟར་བྱེད་དུ་འཇུག་ལ་དགེ་བའི་ལམ་ལ་རབ་ཏུ་འཇོག་པར་བྱེད་པ་ཡིན་ནོ། །སྲོག་གཅོད་པ་སྤངས་པ་རྣམ་པ་དུ་ཡོད་ཅེ་ན། འདི་ལ་གཞན་ལ་ཐམས་ཅད་ནས་གནས་སྐབས་ཐམས་ཅད་དུ་གནོད་པ་མི་བྱེད་ཅིང་གནོད་པ་བྱེད་དུ་མི་འཇུག་ལ་རྗེས་སུ་ཡི་རང་བར་མི་བྱེད། སྲོག་གཅོད་པ་དང་ལྷན་ཅིག་རྩེ་བར་མི་བྱེད་འདྲེ་བར་མི་བྱེད་ཚིག་ཙམ་ཡང་མི་སྨྲ་ཀུན་ནས་ཉོན་མོངས་པའི་གཏམ་མི་ཟེར་སྡིག་པ་བྱེད་པ་དེ་དང་ལྷན་ཅིག་ལམ་དུ་ཡང་འགྲོགས་ཏེ་མི་འགྲོ་བ་ཡིན་ནོ། །སྲོག་གཅོད་པ་མི་བྱེད་པ་ཇི་ལྟ་བུ་ཡིན་ཞེ་ན་འདི་ལ་སླུ་བར་བྱེད་པ་གང་གླུའམ་རོལ་མོའི་སྒྲའམ་པི་ཝང་ངམ་རྔ་སྒྲའམ་གླིང་བུའི་སྒྲས་རི་དགས་སམ་བྱ་དག་གསོད་པར་བྱེད་པའམ་རིའི་གསབ་གསེབ་ན་འཁོད་པའི་རི་དགས་སམ་བྱ་དག་གསོད་པར་བྱེད་ཅིང་། གཞན་དག་ཀྱང་དེ་ཉིད་ལ་རབ་ཏུ་འཇོག་པར་བྱེད་པའི་ཕྱོགས་དེ་དག་སྤངས་ཤིང་དེ་དག་ཐར་བར་བྱེད་སྨོད་པར་བྱེད་བྱེད་དུ་མི་འཇུག་ཡིད་ལ་ཡང་སེམས་པར་མི་བྱེད་པ་ཡིན་ཏེ་རྣམ་པ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་འཇལ་བླུགས་ལ་གཡོ་བྱེད་ཅིང་སླུ་བར་བྱེད་པ་ཚོང་པའི་བསམ་པ་ཅན་ཆོས་དང་མི་ལྡན་ཞིང་ཆོས་ཀྱི་རྗེས་སུ་མི་འཇུག་པ་མ་བྱིན་པར་ལེན་པས་འཇིག་རྟེན་སླུ་བར་བྱེད་པ་ཡིན་ནོ། །སླུ་བར་བྱེད་པ་ཇི་ལྟ་བུ་ཡིན་རྣམ་པ་ནི་དུ་ཡོད་ཅེ་ན། འདི་ལྟ་སྟེ། སྲང་མདའི་ནང་དུ་བྱེ་མ་བླུགས་ནས་བྱེ་མས་གཞལ་བླུགས་ལ་གཡོ་བྱེད་པ་ཡིན་ཏེ། རྣམ་པ་དེ་དག་གིས་སྐྱོན་དུ་མི་ལྟ་བར་སེམས་ཅན་སླུ་བར་བྱེད་པ་ཡིན་ནོ། །དེ་དག་ཕྱིར་ཟློག་པར་བྱེད་དེ་འདི་ལྟར་བདག་གི་ཕྱིར་རམ་བུ་དང་ཆུང་མའི་ཕྱིར་རམ་ནོར་རྫས་བསགས་པའི་ཕྱིར་རམ་སྡིག་པའི་གྲོགས་པོའི་ཕྱིར་རྟག་ཏུ་མ་བྱིན་པར་ལེན་པ་མ་བྱེད་ཅིག །ཡི་དགས་དང་དུད་འགྲོ་དག་གི་འགྲོ་བར་མི་ལྟུང་བར་གྱིས་ཤིག །རྣམ་པར་སྨིན་པ་མི་བཟད་པ་ཡིན་ཏེ་མ་བྱིན་པར་ལེན་པའི་རྣམ་པར་སྨིན་པ་མི་བཟད་པ་ཡིན་ནོ་ཞེས་དེ་ལྟར་བདག་ཉིད་མི་བྱེད་ཅིང་རྐྱེན་དུ་གཏོགས་པ་ཡང་ཡོངས་{{page:{number:831,folio:180a,volume:69}}}སུ་སྤོང་བར་བྱེད། གཞན་དག་ཀྱང་ཕྱིར་ཟློག་པར་བྱེད་རྗེས་སུ་ཡི་རང་བར་མི་བྱེད་དགེ་བའི་ལམ་ལ་ཡང་དག་པར་རབ་ཏུ་འཇོག་པར་བྱེད་པ་ཡིན་ཏེ། དེ་ལྟར་སྐྱེས་བུ་དེ་ནི་བདག་ལ་ཕན་པ་དང་གཞན་ལ་ཕན་པ་བྱེད་པ་ཡིན་ནོ། །ཡང་སྦྱིན་པ་ལ་དགའ་བ་ཇི་ལྟ་བུ་ཡིན་ཞེ་ན། འདི་ལ་རྒྱུ་མེད་ཅིང་འབྲས་བུ་དང་མི་ལྡན་པ་རྒྱ་མཚོ་རྒལ་ཏེའམ་འབྲོག་དགོན་པ་རྒལ་ཏེའམ་གཞན་དག་ལ་བསྟེན་ནས། ནོར་བསྒྲུབས་པ་གང་ཡིན་པ་དེ་དག་མགོན་མེད་ཅིང་ཉོན་མོངས་སྡུག་བསྔལ་བ་ལ་སེམས་བསྒོམས་པ། ཡིད་གུས་པ་བསྐྱེད་པར་གྱུར་པ། དབང་པོ་དང་བ་སྔོན་དུ་འགྲོ་བས་སྦྱིན་པར་བྱེད་པ་དང་བསམ་གཏན་གཉིས་པ་ཐོབ་པའམ། དེ་ལས་གཞན་པ་སྡུག་བསྔལ་བ་ལ་སྦྱིན་པར་བྱེད་པ་ཡིན་ཏེ། དེ་དག་ནི་སྦྱིན་པ་ལ་མངོན་པར་དགའ་བ་ཡིན་ནོ། །སྲོག་ཆགས་རྣམས་ཀྱི་སྲོག་སྦྱིན་པ་ཇི་ལྟ་བུ་ཡིན་ཞེ་ན། འདི་ལ་ཉ་པའམ་བྱ་པས་ཉ་དག་བཟུང་ནས་དེ་ཡང་འཚོང་པར་བྱེད་པ་ན་སྲོག་གི་ལྷག་མ་རིན་གྱིས་བླུས་ནས་ཐར་བར་བྱེད་པ་ཡིན་ཏེ། དེ་རང་གི་ཆུའི་ནང་དུ་འཇུག་ཅིང་གཏོང་ལ་རབ་ཏུ་འཇོག་པར་བྱེད་སེམས་དང་དབང་པོ་ཡང་རབ་ཏུ་དགའ་བར་བྱེད། གཞན་དག་ཀྱང་དེ་ལྟ་བུར་བྱེད་དུ་འཇུག །ཡང་དག་པར་དགའ་བར་བྱེད། དགེ་བ་ལ་མངོན་པར་འཇུག་པར་བྱེད། བསམས་ནས་ཀྱང་ཀྱེ་ཨེ་མ་བདག་གིས་ལས་ལེགས་པར་བསྒྲུབས་སོ། །ཡང་བྱའོ་གཞན་དག་ཀྱང་བྱེད་དུ་གཞུག་གོ་སྙམ་སྟེ། དེ་ལྟར་ལེགས་པར་བྱས་པའི་ལས་ཀྱི་ཉེར་བསྡོགས་དང་ལས་ཀྱི་ལམ་དང་ལས་ཀྱི་མཇུག་བདག་དང་གཞན་གཉི་ག་ལ་ཕན་པར་བྱེད་པ་དང་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ། ཡང་དང་ཡང་དུ་སྲོག་ཆགས་ལ་ཕན་པའི་ཕྱིར་རམ་སྲོག་ཡོངས་སུ་བསྐྱབ་པའི་ཕྱིར་རམ་སྲོག་སྦྱིན་པའི་ཕྱིར་མ་བྱིན་པར་ལེན་པ་སྤངས་པ་ཡིན་ནོ། །བདག་དང་གཞན་ཡང་སྦྱིན་པ་ལ་མངོན་པར་དགའ་བ་ཡིན་ཏེ་བདག་དང་གཞན་ཉིད་ཚུལ་ཁྲིམས་རྣམ་པ་གཉིས་སྲུང་ངོ་། །རྣམ་པ་ཡང་བདག་ཉིད་འཇུག་པ་དང་ལྡོག་པ་ཡིན་ཏེ། སྐྱེས་བུ་ཚུལ་ཁྲིམས་དང་ལྡན་པ་བདག་དང་གཞན་ལ་ཕན་པར་བྱེད་པ་ལུས་དང་བྲལ་ཏེ། ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་{{page:{number:832,folio:180b,volume:69}}}རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་བཀྲ་བ་སྣ་ཚོགས་ཀྱིས་ཕྱེ་བའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་ནོར་བུའི་གཟུགས་རྣམ་པ་སྣ་ཚོགས་ཀྱི་འོད་ཀྱིས་ཕྱེ་བ་བཀྲ་བའི་གནས་རྣམས་སུ་སྐྱེས་པ་དེ་དང་པོ་ཉིད་དུ་རེ་ཞིག་ལུས་ལས་འོད་འབྱུང་སྟེ། གཟུགས་སྣ་ཚོགས་དང་ཁ་དོག་དང་བགོ་བ་རྣམ་པ་སྣ་ཚོགས་འབྱུང་ངོ་། །དེའི་ལྷའི་བགོ་བ་དང་བྱུག་པ་དང་ལུས་བརྒྱན་པ་སྣ་ཚོགས་ཕྱི་བཞིན་འབྲང་ངོ་། །ལྷ་དེའི་དང་པོ་བྱུང་བ་དག་ལ་འདི་སྙམ་དུ་སེམས་ཏེ། བདག་ལས་གང་གིས་འདིར་སྐྱེས་ཞིག་གུ་སྙམ་སྟེ། དེ་ཡིད་ཀྱིས་སྔོན་ཇི་ལྟར་བྱས་པ་སྔོན་གྱི་ཚེ་རྗེས་སུ་དྲན་པར་བྱེད་དོ། །དེ་འདི་སྙམ་དུ་སེམས་ཏེ། ཀྱེ་ཨེ་མ་འདི་ནི་ལེགས་པར་བྱས་པའི་ལས་ཀྱི་འབྲས་བུ་ཉེ་བར་གནས་པ་ཡིན་ཏེ། ཨེ་མ་བདག་ནི་ལེགས་པར་བྱས་པའི་ལས་ཀྱི་མཐའ་སྤྱད་པ། ལེགས་པར་བྱས་པའི་ལས་ཀྱིས་འདིར་སྐྱེས་པ་ལྟ་ཞིག་སྙམ་མོ། །དེ་དེ་ལྟར་སེམས་པ་ན་དེ་ནས་ལེགས་པར་བྱས་པའི་ལས་ཀྱི་དབང་དེ་དང་ལྷན་ཅིག་ཏུ་ལྷ་དེའི་ལས་དང་ལས་ཀྱི་དབང་གིས་ཐོག་མ་ཁོ་ནར་རེ་ཞིག་སིལ་སྙན་ཡན་ལག་ལྔ་དང་ལྡན་པའི་སྒྲ་ཐོས་སོ། །ཐོག་མར་ཀུན་ནས་འོངས་པ་མངོན་པར་འདོད་ཅིང་དགའ་བའི་ལྷ་མོ་དེ་དག་གླུ་ལེན་ཏེ། གླུ་གང་གིས་གནས་དེ་ཀུན་ནས་རིའི་རྩེ་མོ་དང་ཕུག་གང་བར་བྱེད་ཅིང་སྙན་པ་དེས་རི་དགས་དང་བྱ་རྒྱགས་པ་ཐམས་ཅད་གར་བྱེད་དོ། །ཡང་དང་ཡང་གླུ་དེ་དག་གི་སྒྲ་ཐོས་ནས་བརྒྱ་འགྱུར་དུ་རྒྱགས་པས་དྲེགས་ཏེ། དེ་ལྟར་ཐོག་མ་ཁོ་ན་དེའི་གླུའི་སྒྲས་སེམས་གཡེང་བར་བྱེད་དོ། །དེའི་འོག་ཏུ་དེའི་གཟུགས་མཐོང་བ་ལ་ཐོག་མར་འདོད་པ་དང་ལྷན་ཅིག་འདོད་ཆགས་སྐྱེ་སྟེ། དེ་ལྟར་དེ་ཡོན་ཏན་དུ་མས་ཡིད་གཡེངས་པ། གཟུགས་མཐོང་བས་ཚིམ་པའི་ལྷ་མོ་དེ་དག་ཕྱིར་ཕྱོགས་པ་མཐོང་ལ། དེ་དག་ཀྱང་གཟུགས་དང་ཆ་བྱད་དང་རྒྱན་དུ་མས་བརྒྱན་པ་གཟུགས་དང་ཆ་བྱད་དཔེ་མེད་པ་དང་ལྡན་པ་ཡིན་ནོ། །དེ་འདི་སྙམ་དུ་སེམས་ཏེ། འདི་དག་སུ་ཡིན་འདི་དག་གང་གི་ཡིན་སྙམ་མོ། །དེ་སེམས་བསྐྱེད་མ་ཐག་ཉིད་དུ་ཤིན་ཏུ་འདོད་ཆགས་བསྐྱེད་པའི་བློ་ལ་ལྷ་མོ་དེ་དག་གིས་འདི་ལྟར་ཚིགས་སུ་བཅད་དེ་སྨྲས་པ། ཤིན་ཏུ་འདོད་ཆགས་སྣ་ཚོགས་ཀྱི། །རྒྱུ་ཡི་མཆོག་ནི་བདག་ཅག་{{page:{number:833,folio:181a,volume:69}}}སྟེ། །དེ་ནི་ལྷ་ཁྱོད་ཀྱི་ལགས་པས། །བདེ་བའི་རྣམ་པས་རོལ་པར་མཛོད། །དེ་ལྟར་དེས་ཚིགས་སུ་བཅད་པ་ཡིད་ལ་བཟུང་སྟེ་བདེ་བའི་རྣམ་པ་དེ་དག་མཐོང་ནས། ལྷ་མོ་དེ་དག་ག་ལ་བ་དེ་ལོགས་སུ་ཤིན་ཏུ་ཕྱོགས་ཤིང་མཐོང་བར་འདོད་པ་རེག་པ་འདོད་པ་ཡང་དང་ཡང་དུ་དེ་ཉིད་དུ་འགྲོ་བར་བྱེད་དོ། །འདི་ལྟར་དེའི་འདོད་ཆགས་ཀྱི་རྒྱུ་གསུམ་པ་འབྱུང་སྟེ། སེམས་ནི་དབང་པོ་ལ་རག་ལས་པར་འགྱུར་ལ། དབང་པོ་ལ་རག་ལས་པ་ནི། ཡུལ་ལ་སེམས་འགྱུར་བ་ཁོ་ན་ལ་རག་ལས་པ་ཡིན་ཏེ། དེ་ལྟར་ཆགས་སེམས་དང་ལྡན་པ་དེ་ཡང་དེ་དག་ལ་རེག་པར་འདོད་པ་རེག་པར་བྱེད་ལ། ཤིན་ཏུ་ཆགས་སེམས་དང་ལྡན་པ་དེ་དག་ཀྱང་ལྷ་དེ་ཉིད་ལ་རེག་པར་བྱེད་དེ། དེ་ལྟར་འདོད་ཆགས་ཀྱི་རྒྱུ་གསུམ་པ་ཉེ་བར་འབྱུང་ངོ་། །དེའི་དྲི་མཚུངས་པ་མེད་པ་ཐོབ་ནས་འདི་སྙམ་དུ་སེམས་ཏེ། འདི་ལྟ་བུར་ཡིད་དུ་འོང་བ་བདག་ཅག་གི་སྣ་འདྲེན་པར་བྱེད་པ་ཤིན་ཏུ་ཆགས་པའི་རྒྱུ་དྲི་འདི་སུའི་ཡིན་ཞིག་གུ་སྙམ་མོ། །དེ་ལྷ་མོ་དེ་དག་གིས་དེ་ལྟར་འཁྱུད་པ་དང་དྲི་མཚུངས་པ་མེད་པ་ཉིད་ལ་དེ་སྣོམ་པར་བྱེད་དོ། །གང་དཔེར་བྱ་བ་མེད་པ་དེ་བརྟགས་ནས་དྲི་འདི་ནི་ལྷ་མོའི་ཡིན་ནོ་སྙམ་སྟེ། དེ་ལྟར་དེ་འདོད་ཆགས་ཀྱི་རྒྱུ་བཞི་པའི་དབང་དུ་གྱུར་པ་ཡིན་ནོ། །དེ་ལྟར་ཡུལ་བཞི་ལ་སེམས་ཤིན་ཏུ་ཆགས་པ་དེ་ལ་ལྷ་མོ་དེ་དག་ཆང་ཞིམ་པོ་རྣམ་པ་སྣ་ཚོགས་དང་ལྷའི་ཟས་བདུད་རྩི་དག་སྟོབས་པར་བྱེད་དེ། དེ་ལྟར་དེའི་འདོད་ཆགས་བསྐྱེད་པའི་རྒྱུ་ལྔ་ལ་འབྱུང་ངོ་། །དེ་ལྟར་དེའི་ཤིན་ཏུ་འདོད་ཆགས་བསྐྱེད་པའི་རྒྱུ་ལྔ་ལ་རྣམ་པར་ཆགས་པ། དཔེ་མེད་པ་ཐོག་མ་ཁོ་ནར་འབྱུང་སྟེ། ལྷའི་འདོད་པ་སྟེན་པ་ཡང་དག་པ་མ་ཡིན་པའི་ལས་ཀྱི་འབྲས་བུ་དང་པོར་ཤེས་པ་དེ་དག་ཐམས་ཅད་ཡུལ་གྱི་བདེ་བ་ལ་རྣམ་པར་ཆགས་པས་མི་མངོན་ནོ། །དེ་ནས་ཡང་ཤིན་ཏུ་ཆགས་ཤིང་ཤིན་ཏུ་འདོད་ཆགས་པའི་སེམས་པ་འདོད་ཆགས་ཀྱིས་བསྐྱེད་པའི་སྙིང་གིས་ལྷ་མོ་དེ་དག་ག་ལ་བ་དེར་འགྲོ་བར་བྱེད་དོ། །དེ་དག་ཐམས་ཅད་ཀྱང་ལྷའི་བུ་དེ་ག་ལ་བ་དེར་ཕན་ཚུན་དགོད་ཅིང་རྩེ་ལ་དགའ་དགུར་སྤྱོད་པ་བཞིན་དུ་འདོང་བར་བྱེད་དོ། །དེ་དག་གི་ལྷའི་བུ་དེ་དང་ཕྲད་ནས་ཤིན་ཏུ་འདོད་ཆགས་ཀྱིས་བསྐྱེད་པའི་ཚིག་རྣམས་ཀྱིས་{{page:{number:834,folio:181b,volume:69}}}དེ་དང་རྩེ་བར་བྱེད་དེ། བྲོ་རྡུང་། གླུ་ལེན། དགོད་དགོད། རྩེ་རྩེ། རྒལ་རྒལ། དགའ་དགུར་སྤྱད་ནས་འཁོད་པ། གཟུགས་དང་ཆ་བྱད་སྣ་ཚོགས་དང་དར་ལ་བབ་པ་དང་ལྡན་པ་རྣམས་ཚལ་དང་ནགས་ཚལ་དང་ལྟེང་ཀ་དང་འབབ་ཆུ་དང་པད་མ་ཆེན་པོའི་ཚལ་ག་ལ་བ་དེ་དག་ཏུ་འདོང་བར་བྱེད་དོ། །དེ་ནས་ཡང་དེ་རྣམས་ཀུན་མཐོང་ཡིད་འོང་ཞེས་བྱ་བའི་ཚལ་ག་ལ་བ་དེར་ལྷ་དག་དང་ལྷན་ཅིག་འདོང་བར་བྱེད་དེ། ཀུན་མཐོང་ཡིད་འོང་གི་ཚལ་དེ་ཡང་གནས་དེ་དང་ལྷན་ཅིག་པའི་ལྷ་དེ་དག་ཐམས་ཅད་རྟག་ཏུ་ཀུན་དགའི་ར་བར་དགའ་ཞིང་གནས་སོ། །ཚལ་དེ་ཡང་རྟག་ཏུ་འདོད་པ་ཐམས་ཅད་དང་ཡང་དག་པར་ལྡན་པའི་ཤིང་ལྗོན་པ་རྣམ་པ་དུ་མས་བརྒྱན་པ་ཡིན་ཏེ་འདི་ལྟ་སྟེ། གསེར་གྱི་སྡོང་པོ་ལ་དངུལ་གྱི་ལོ་མ་དང་ཀེ་ཀེ་རུའི་ཡལ་ག་དང་མུ་ཏིག་ལྟ་བུའི་འབྲས་བུ་དང་རོ་དང་གཟུགས་ཕུན་སུམ་ཚོགས་པ་ཡིན་ལ། དེ་ལྟར་ཤིང་ལྗོན་པ་རྣམ་པ་དུ་མ་དཔེ་མེད་པ་རྣམས་ཀྱིས་ཚལ་དེ་བརྒྱན་ཏོ། །གཞན་ཡང་རྣམ་པ་གཞན་གྱིས་ཚལ་དེ་ཉིད་བརྒྱན་པ་ཡིན་ཏེ་འདི་ལྟ་སྟེ། བཻ་ཌཱུརྱའི་ཤིང་ལྗོན་པའི་སྡོང་པོ་ལ་གསེར་གྱི་ལོ་མ་དང་ཀེ་ཀེ་རུའི་འདབ་མ་དང་འབྲས་བུ་དངུལ་མདོག་དང་སྤུག་གིས་རྣམ་པར་ཕྱེ་བ་ཡིན་ནོ། །ཡང་ཤིང་ལྗོན་པ་རྣམ་པ་གཞན་འབྱུང་སྟེ་འདི་ལྟ་སྟེ། སྡོང་པོ་ཉེར་ཉེར་པོས་རྣམ་པར་ཕྱེ་ཞིང་ཐམས་ཅད་དུ་རིན་པོ་ཆེ་སྣ་བདུན་ལས་བྱས་པ་ཡིན་ནོ། །འདི་ལྟ་སྟེ། གསེར་ལས་བྱས་པ་དང་ཐམས་ཅད་བཻ་ཌཱུརྱ་ལས་བྱས་པ་དང་། ཐམས་ཅད་ཀེ་ཀེ་རུ་ལས་བྱས་པ་དང་། ཐམས་ཅད་དངུལ་ལས་བྱས་པ་དང་། ཐམས་ཅད་སྤུག་ལས་བྱས་པ་ཡིན་ཏེ་ཤིང་ལྗོན་པའི་སྡོང་པོ་ཐམས་ཅད་ཤིན་ཏུ་རྣམ་པར་ཕྱེ་བ་ཡིན་ནོ། །ཡང་ཤིང་ལྗོན་པ་དེ་དག་གི་མཐའ་དང་ཡལ་ག་རྣམས་ཀྱང་དེ་བཞིན་དུ་ཐམས་ཅད་རིན་པོ་ཆེ་སྣ་བདུན་ལས་བྱས་པ་ཡིན་ཏེ་འབྲས་བུ་དང་མེ་ཏོག་ཕུན་སུམ་ཚོགས་པ་དག་ལྷའི་མེ་ཏོག་རྣམས་ཀྱིས་བརྒྱན་པ་ཡིན་ནོ། །མེ་ཏོག་དེ་དག་ལས་ཀྱང་ཁ་དོག་སྣ་ཚོགས་དང་དྲི་རྣམ་པ་སྣ་ཚོགས་དག་འབྱུང་སྟེ་མེ་ཏོག་དེ་རྣམས་ཀྱི་དྲི་དཔག་ཚད་དྲུག་ཏུ་འབྱུང་ངོ་། །བུང་བ་ཁ་དོག་སྣ་ཚོགས་རྣམས་ཀྱང་མེ་ཏོག་གི་རོས་མྱོས་ནས་ཤིང་ལྗོན་པ་དེ་རྣམས་ཀྱི་ནང་ན་རྒྱུ་བར་བྱེད་དེ། དེ་ལྟར་ལས་དཀར་པོ་རྣམ་པ་སྣ་ཚོགས་ཀྱིས་ཀུན་མཐོང་ཡིད་འོང་གི་{{page:{number:835,folio:182a,volume:69}}}ཤིང་ལྗོན་པ་རྣམས་མཛེས་པ་ཡིན་ནོ། །ཡང་པད་མ་དང་ཨུད་པ་ལའི་ཚལ་དག་མཛེས་པ་ཇི་ལྟ་བུ་ཡིན་ཞེ་ན་འདི་ལྟ་སྟེ། ཚལ་དེ་ཀུན་ནས་བཻ་ཌཱུརྱའི་སྡོང་བུ་དང་གསེར་གྱི་འདབ་མ་དང་ཀེ་ཀེ་རུའི་ཟེ་བ་དང་ཨན་ད་རྙིལ་གྱི་མདོག་ལྟ་བུའི་བུང་བ་རྣམས་ཀྱིས་བརྒྱན་པའི་བུང་བ་ཐམས་ཅད་སྒྲ་སྙན་པ་འབྱིན་ཏེ། ཇི་ལྟར་ལྷ་རྣམས་ཀྱི་ཐོས་པ་ཉམས་དགའ་བ་དེ་བས་ཀྱང་རབ་ཏུ་སྟོབས་ཆེ་བར་ཡིད་བདེ་བ་སྐྱེའོ། །ཡང་ཚལ་དེ་ཉིད་ཀུན་ནས་གསལ་ཞིང་མཛེས་པ་ཡིན་ཏེ། འདི་ལྟ་སྟེ། ཚལ་གྱི་ཁ་དོག་རྣམ་པ་སྣ་ཚོགས་ཀྱིས་མཛེས་པ་དག་ནི། འདི་ལྟ་སྟེ། ཁ་དོག་སྔོན་པོ་དང་སེར་པོ་དང་བཙོད་ཀ་དག་ཡིན་ནོ། །ཇི་ལྟར་འཛམ་བུའི་གླིང་ནས་ཕྱོགས་ཤིན་ཏུ་སྡུག་པར་བྱས་པ་ལྟར་ཚལ་རྣམ་པར་མཛེས་ཞེས་ཚལ་གསལ་བ་དེ་ན་སྟེགས་དང་། ལྟེང་ཀ་དང་ཚལ་བུ་དང་པད་མའི་འདབ་མ་དག་གིས་བརྒྱན་པ་དེ་ཀུན་ནས་རྣམ་པར་མཛེས་པ་ཡིན་ནོ། །ཚལ་ཡོན་ཏན་དེ་ལྟ་བུ་དང་ལྡན་པ་དེ་ན་ལྷ་དེ་རྣམས་རྩེ་བ་ན་མངོན་པར་མཐོང་ནས་ཡིད་རབ་ཏུ་དགའ་བའི་ལྷ་དེ་དག་ལྷ་མོའི་ཚོགས་དེས་ཡོངས་སུ་བསྐོར་བ་དང་ལྷན་ཅིག་བདེ་བར་འདོང་བར་བྱ་བའི་ཕྱིར་ནམ་མཁའ་ལ་གར་བབ་བབ་ཏུ་འདོང་བར་བྱེད་པ་དང་། ལྷ་གཞན་དག་ལྷ་སྔོན་མ་བྱུང་བ་འདི་དག་བདག་ཅག་གི་དྲུང་དུ་འོངས་སོ་ཞེས་ཤེས་ནས་ལྷ་དེ་དག་ཉིད་ཀྱི་དྲུང་དུ་འདོང་བར་བྱེད་དེ། ཕན་ཚུན་ཚིག་སྙན་པ་ཉིད་ཀྱིས་བོས་ནས་ཕན་ཚུན་གྲོགས་སུ་གྱུར་པ་པད་མའི་ཚལ་རྣམ་པ་སྣ་ཚོགས་ལ་དགའ་བ་དག་སིལ་སྙན་ཡན་ལག་ལྔ་དང་ལྡན་པས་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་ལྷ་དེ་རྣམས་དེ་ལྟར་ཡུན་རིང་དུ་ཀུན་མཐོང་གི་ཚལ་དེར་ལྷའི་འདོད་པའི་ཡོན་ཏན་ལྔ་རྣམས་ཀྱིས་རྩེས་ནས། སྐྱེད་མོས་ཚལ་མྱོས་གནས་ཞེས་བྱ་བ་ག་ལ་བ་དེར་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་འདོང་བར་བྱེད་དོ། །སྐྱེད་མོས་ཚལ་དེ་ཡང་ཁ་ཁྱེར་རྣམ་པ་སྣ་ཚོགས་ཀྱིས་ཡོངས་སུ་བསྐོར་ཅིང་ཁྲོན་པ་དང་འབབ་ཆུ་དང་རྫིང་རིང་པོ་ཉམས་དགའ་བ་ཡིན་ནོ། །དེ་ན་རིན་པོ་ཆེ་སྣ་བདུན་ལས་བྱས་པའི་ཁང་བཟངས་དཀྲིགས་པ་གསེར་གྱིས་ཕྱེ་བ་དང་ཡང་དག་པར་ལྡན་པ། ས་དུ་མ་ཤིན་ཏུ་རྣམ་པར་ཕྱེ་བ་ཉམས་དགའ་བ་ཡིན་ནོ། །{{page:{number:836,folio:182b,volume:69}}}བྱ་སྣ་ཚོགས་སྒྲ་སྙན་པ་འབྱིན་ཅིང་གར་བྱེད་པ་དག་ཉམས་དགའ་བ་ཡིན་ནོ། །རྟག་ཏུ་འབབ་ཆུ་དང་ཆུ་བོའི་སྒྲ་ཁྲུ་ལུ་ལུ་སྙན་པར་འབྱིན་པ་ཉམས་དགའ་བ་ཡིན་ནོ། །རྟག་ཏུ་བཟའ་བ་དང་བཏུང་བ་མདོག་དང་རོ་དང་དྲི་ཕུན་སུམ་ཚོགས་པ་ཆུ་བོ་ལྟར་འབབ་བོ། །དེ་ནས་ཡུལ་དེར་དོང་ནས་ལྷ་དེ་རྣམས་ལྷ་མོའི་ཚོགས་ཆ་བྱད་དང་རྒྱན་སྣ་ཚོགས་ཀྱིས་རྣམ་པར་བརྒྱན་པ་རང་གིས་ལེགས་པར་བྱས་པའི་ལས་ལ་སྤྱོད་པ་རྣམས་དང་ལྷན་ཅིག་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དོ། །དེ་ལྟར་ལྷ་དེ་རྣམས་ཀྱི་རྩེ་བ་དང་དགའ་དགུར་སྤྱོད་པ་དག་ཡུན་རིང་དུ་འདས་ཀྱང་ལྷ་བག་མེད་པ་ལ་གནས་པ་དེས་ཁོང་དུ་མི་ཆུད་དོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་དྲུག་པ། དེ་ལྟར་ཡུལ་ལྔ་ལ་རྣམ་པར་ཆགས་ཤིང་བདེ་བ་ལ་གནས་པ་དེ་རྣམས་ཀྱི་ལས་ལེགས་པར་བྱས་པ་གང་ཡིན་པ་དེ་དག་ཟད་པར་འགྱུར་རོ། །དེ་ཟད་ནས་དེ་ནས་ཡང་འཆི་བ་འབྱུང་ཡང་སེམས་བག་མེད་པའི་དབང་དུ་གྱུར་པ་སྲེད་པས་བསླུས་པ་ཀུན་ནས་སྲེད་པས་བདས་ཤིང་འདོད་ཆགས་ཀྱི་མེས་གདུངས་པ་ན་བདེ་བས་མྱོས་པས་སྙིང་མྱོས་པ་རྣམས་མི་མཐོང་ངོ་། །གང་གི་ཚེ་བདེ་བའི་རྩེ་བ་ཐམས་ཅད་ཀྱི་གཞི་ཡོངས་སུ་བཏང་བ། འཇིགས་པའི་གྲོང་ཁྱེར་ཆེན་པོའི་མི་རྟག་པ་ཉིད་མཐོང་བར་གྱུར་པ་མ་ནོར་ཅིང་ངེས་པར་འགྲོ་བའི་ངོ་བོ་འཆི་བ་མངོན་དུ་འོངས་པ་དེའི་ཚེ་སྡུག་བསྔལ་ཆེན་པོ་ཡང་རིག་པར་འགྱུར་ཏེ། དེའི་ཚེ་ལྷ་རྣམས་ཀྱི་སེམས་ཁོང་དུ་ཆུད་པའི་དུས་ཡིན་ནོ། །དེ་ལྟར་བག་མེད་པའི་ཡུལ་ལ་དགའ་བ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ངེས་པར་མྱོང་བར་འགྱུར་བའི་ལས་དེ་ཟད་པར་མ་གྱུར་པ་དེ་སྲིད་དུ་བདེ་བ་དེ་དག་མྱོང་བར་འགྱུར་རོ། །དེ་ཟད་ནས་ཡང་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ངེས་པར་མྱོང་བར་འགྱུར་བའི་ལས་མི་དང་སོ་སོ་ཡང་དག་པར་མྱོང་བར་འགྱུར་བས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་ཤིན་ཏུ་བདེ་བར་འགྱུར་ཞིང་། ནོར་དང་འབྲུ་ཕུན་སུམ་{{page:{number:837,folio:183a,volume:69}}}ཚོགས་པ་དང་དྲང་ཞིང་དྲང་པོའི་རང་བཞིན་ཅན་ཡུལ་དབུས་སུ་སྐྱེ་བར་འགྱུར་ཏེ། གང་དུ་བྱ་བ་དང་མི་བྱ་བ་ཤེས་ཤིང་ཆོས་དང་ཆོས་མ་ཡིན་པ་ཤེས་པར་འགྱུར་བ་དང་། གང་དུ་མི་ཚོགས་པ་ཐམས་ཅད་ཀྱི་ནང་དུ་སྐྱེ་བར་འགྱུར་བ་དང་གང་དུ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པའི་རྒྱལ་པོར་འགྱུར་བ་དང་གང་དུ་འཇིག་རྟེན་གྱི་སྤྱོད་པ་སྨད་པ་མེད་པར་འགྱུར་བ་དེར་སྐྱེ་བར་འགྱུར་ལ། སྐྱེ་བོ་ཀུན་གྱི་མིག་དགའ་ཞིང་བྱིས་པ་དང་རྒན་པོ་ཐམས་ཅད་ཀྱང་དགའ་བར་འགྱུར། ལུས་རྟག་ཏུ་ནད་མེད་པ་དང་གཟུགས་བཟང་པོ་དང་ལྡན་པ་དང་སྟོབས་དང་ལྡན་པ་དང་། གང་ལས་ཀྱང་འཇིགས་པ་མེད་པ་དང་སེམས་ཅན་ཐམས་ཅད་དབུགས་འབྱིན་པ་དང་བུ་དང་ཆུང་མ་དང་ལྡན་པ་དང་འདོད་པ་ཐམས་ཅད་ཡང་དག་པར་འབྱོར་པ་དང་། ནོར་རྫས་ཀྱི་རྣམ་པ་ལ་རྒྱལ་པོའམ་ཆུའམ་མེའམ་ཆོམ་རྐུན་གྱི་འཇིགས་པ་དང་དོགས་ཤིང་འཇིགས་པ་གང་ནས་ཀྱང་མི་འོང་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་སྦྱོར་བ་ལ་འཇུག་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། སེམས་ཅན་དགེ་བར་གྱུར་པ་ལྟ་བ་མ་ནོར་བ་མང་པོས་རྟག་ཏུ་ལས་ཀྱི་འབྲས་བུའི་དེ་ཁོ་ན་ཉིད་མཐོང་བ་རྟག་ཏུ་ཡང་དག་པའི་ལྟ་བ་ལ་ཡིད་ཞེན་པ། རྟག་ཏུ་དྲང་པོའི་རང་བཞིན་ཅན་གཞན་ལ་གནོད་པ་མི་བྱེད་པ། རྟག་ཏུ་ཕ་མ་ལ་གུས་པ་རྟག་ཏུ་ཆོས་ལ་ཕྱིར་མི་ལྡོག་ཅིང་སྤྲོ་བ། སངས་རྒྱས་དང་ཆོས་དང་དགེ་འདུན་ལ་གུས་པ་སྐྱེས་པ་གང་གིས་སྲོག་གཅོད་པ་དང་མ་བྱིན་པར་ལེན་པ་མི་བྱེད་ཅིང་བྱེད་དུ་མི་འཇུག་ལ། རྗེས་སུ་ཡི་རང་བར་མི་བྱེད། ཕ་རོལ་བྱེད་པ་ཡང་ཕྱིར་ཟློག་པར་བྱེད། གཟེངས་མི་སྟོད། བྱས་ན་ཡང་སྨོད་པར་བྱེད། ལས་ཀྱི་འབྲས་བུ་ཡང་དག་པར་སྟོན་པར་བྱེད། གཞན་ལ་དེ་ཁོ་ན་ཉིད་བསྟན་པས་གང་ལེགས་པར་བྱ་བ་བྱས་པ་དེ་རབ་ཏུ་གཟེངས་སྟོད་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད། དེ་{{page:{number:838,folio:183b,volume:69}}}ནས་ཡང་བྱེད་དུ་འཇུག། བྱས་པ་ལ་ཡང་རྗེས་སུ་ཡི་རང་བར་བྱེད། བདག་ཉིད་ཀྱང་སྲོག་གཅོད་པ་དང་མ་བྱིན་པར་ལེན་པ་དག་སྤངས་ལ་གཞན་དག་ཀྱང་དེ་ཉིད་ལ་རབ་ཏུ་སྦྱོར་བར་བྱེད་དོ། །ལེགས་པར་བྱས་པའི་ལམ་རྣམ་པ་གཉིས་ཀྱིས་གང་སྡོམ་པ་མ་བླངས་པ་དེ་ནི་ལེན་དུ་འཇུག་པར་བྱེད་ལ། གང་བླངས་པ་དེ་ནི་བརྟན་པོར་བྱེད་དུ་འཇུག་སྟེ། གཉི་ག་ལེགས་པར་བྱ་བ་བྱས་པ་བདག་ཉིད་དང་གཞན་ཉིད་ལ་ཕན་པ་བྱས་པ་དེ་ནི་མཐོ་རིས་སུ་སྐྱེ་བར་འགྱུར་རོ། །སྲོག་གཅོད་པ་སྤངས་པ་རྣམ་པ་དུ་ཡོད་ཅིག་གུ་སྙམ་ན། འདི་ལ་སྲོག་གཅོད་པ་མི་དགེ་བ་མི་བྱེད་པ་ཡིན་ནོ། །རྣམ་པ་ཇི་ལྟ་བུ། རྣམ་གྲངས་དུ་ཡོད་ཅེ་ན། འདི་ལ་སེམས་ཅན་གཞན་ལ་སེམས་ཅན་དུ་འདུ་ཤེས་ནས་སྲིན་བུ་ཕྲེའུ་དང་གྲོག་སྦུར་ལ་སོགས་པ་ལ་འཚེ་བར་མི་བྱེད་ཅིང་སྲོག་གཅོད་པར་མི་བྱེད་པ་ཡིན་ནོ། །འདི་ལ་སྲོག་གཅོད་པ་མི་བྱེད་པ་ནི་གང་། བྱི་བའམ་སྐྱིན་གོར་རམ་འོལ་པའམ་རི་དགས་དག་གཡོ་ཐབས་ཀྱིས་འཛིན་པ་དེ་དག་ཕྱིར་ཟློག་པར་བྱེད་པ་ཡིན་ནོ། །གཡོ་ཐབས་ཀྱི་རྣམ་པ་དུ་ཡོད་ཅེ་ན། འདི་ལ་འཛིན་པར་བྱེད་པ་རྙོང་ལྟ་བུས་སམ། བུ་གར་རྒྱས་འགེབས་པས་སམ་རྩྭའི་དྲ་བས་སམ་རྙིས་སམ་འབྲེལ་བས་སམ་རླུབས་ཀྱིས་སམ་གདོས་ཀྱིས་འཛིན་པར་བྱེད་ལ། བཟུང་ནས་ཀྱང་སྲོག་གཅོད་པར་བྱེད་པ་དེ་དག་ཟློག་པར་བྱེད་ཅིང་ཡང་དག་པར་དགའ་བར་མི་བྱེད་གཟེངས་སྟོད་པར་མི་བྱེད་འདི་ལྟར་སྲོག་ཆགས་དག་གི་སྲོག་གཅོད་པར་མ་བྱེད་ཅིག་ཅེས་ཟློག་པར་བྱེད་ཅིང་ཆོས་ལ་ཡང་རབ་ཏུ་འཇོག་པར་བྱེད་དེ། རྣམ་པ་དེ་དག་ནི་སྲོག་གཅོད་པ་ལ་ཡང་དག་པར་ཆགས་པའི་སྲོག་ཆགས་ཟློག་པར་བྱེད་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན་འདི་ལ་རྩྭ་ཙམ་ལ་ཡང་རྐུ་སེམས་ཀྱིས་མི་རྐུ་ལ་གཞན་དག་ཀྱང་ཟློག་པ་ཡིན་ནོ། །རྣམ་པ་དུ་ཞིག་ཅེ་ན། འདི་ལ་མ་བྱིན་པར་ལེན་པའི་མི་ཁ་ཅིག་དེ་ཉིད་ལ་དགའ་བའོ། །རྣམ་པ་དུ་ཞིག་ཡོད་སྙམ་ན། འདི་ལ་མཆོད་རྟེན་ལ་བུད་མེད་དག་དང་ལྷན་ཅིག་རོལ་མོའི་སྒྲ་བྱེད་པ་དང་གཞན་དག་བྲོ་གར་བྱེད་གཞན་དག་གླུ་དབྱངས་ལེན་གཞན་དག་ཡོངས་སུ་སྤྱོད་པར་བྱེད་དགོད་པར་བྱེད་རྩེ་བར་བྱེད་དགའ་དགུར་སྤྱོད་པར་བྱེད། རབ་ཏུ་དགའ་བར་བྱེད་པ་དག་ལ་{{page:{number:839,folio:184a,volume:69}}}ཆོས་དང་མི་ལྡན་པའི་མི་དགེ་འདུན་གྱི་ཀུན་དགའ་ར་བ་དང་གནས་སྲུང་བའམ་རོལ་མོ་བྱེད་པའམ་མཆོད་རྟེན་ལས་འཚོ་བ་དག །རོལ་མོའི་སྒྲ་བྱེད་པ་དེ་དག་ལས་ལེན་ཏམ་མ་བྱིན་པར་ལེན་པ་གཞན་བྱེད་དམ་ཡང་རྣམ་པ་གཞན་གྱིས་མ་བྱིན་པར་ལེན་པ་བྱེད་པའོ། །འདི་ལ་གླ་ནི་དེ་ལ་བུད་མེད་རྣམས་གླ་ལེན་པ་ཡིན་ཏེ། གླ་སྦྱིན་པར་བྱས་ནས། འཁྲིག་པར་བྱ་བར་བོས་ཏེ། འཁྲིག་པ་དག་བྱས་ནས་ཇི་ལྟར་སྔར་དམ་བཅས་པ་བཞིན་དེ་ལྟར་མི་སྟེར་བ་ཡིན་ནོ། །ཡང་རྣམ་པ་གཞན་གྱིས་མ་བྱིན་པར་ལེན་པ་བྱེད་དེ། འདི་ལྟར་ཉ་པའམ་རྔོན་པའམ་ཤེན་པ་དག་ལས་འཚོ་བ་རིན་སྦྱིན་པར་བྱས་པ་ལས་མི་སྟེར་བ་ཡིན་ཏེ། རིན་གྱི་རྣམ་པ་འདིས་སྲོག་གཅོད་པ་དང་མ་བྱིན་པར་ལེན་པ་ཡིན་ན། ལས་དེ་དག་མི་བྱེད་ཅིང་བྱེད་ན་ཡང་རྗེས་སུ་ཡི་རང་བར་མི་བྱེད་ལ་ཡིད་ཀྱིས་ཀྱང་རྟོག་པར་མི་བྱེད་པ་ཡིན་ནོ། །སྦྱིན་པ་སྦྱིན་པ་ཇི་ལྟ་བུ་ཡིན་ཞེ་ན། འདི་ལ་ཚེགས་ཆེན་པོས་འཚོ་བར་གྱུར་ཀྱང་བསམ་གཏན་གསུམ་པ་འཐོབ་པའམ་གཞན་དག་ལ་སྦྱིན་པ་སྦྱིན་ཞིང་བསོད་ནམས་དག་བྱེད་པ་ཡིན་ཏེ། རྣམ་པ་དེ་ལྟ་བུར་ཕོངས་པར་གྱུར་ཀྱང་གཞན་ལ་སྦྱིན་པར་བྱེད་པ་ནི། ཇི་ལྟར་གཞན་དག་ལ་སྦྱིན་པར་བྱེད་པ་དེ་ལྟར་རང་གི་བུ་ལ་ཡང་ཡིད་ཀྱི་ཤེས་པ་གུས་པས་སྦྱིན་པར་མི་བྱེད་དེ། དེ་ལྟར་སྦྱིན་པ་སྦྱིན་པར་བྱེད་དོ། །སྲོག་གཅོད་པ་སྤངས་ནས་ཚུལ་ཁྲིམས་ལ་རབ་ཏུ་ཞུགས་པ་ཇི་ལྟ་བུ་ཡིན་ཞེ་ན། འདི་ལ་ལྗན་ལྗིན་ཕྱགས་པས་སེམས་ཅན་དག་སྲོག་ཆད་པར་བྱེད་པ་ན་ཕྱིར་ཟློག་པར་བྱེད་ཅིང་དེ་ཉིད་དུ་ཆུ་ལྡུགས་པར་བྱེད་སྐམ་ས་ལ་ཕྱུང་བ་དེ་དག་ཀྱང་ལྗན་ལྗིན་དེ་ཉིད་དུ་ཕྱིར་འཇུག་པར་བྱེད་པ་ཡིན་ཏེ། དེ་དག་ནི་སྲོག་གཅོད་པར་མི་བྱེད་པ་དང་དགེ་བ་ལ་རབ་ཏུ་ཞུགས་པ་ཡིན་ནོ། །དགེ་བའི་ལས་འདི་གཉིས་བྱས་པའི་སྐྱེས་བུ་དམ་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལས་ཀྱི་མཐའ་སྤྱད་པ་ལེགས་པར་བྱས་པ་འདོད་པ་ཐམས་ཅད་ལ་རྣམ་པར་ཆགས་པ་དེ་ལྷའི་སིལ་སྙན་ཡན་ལག་ལྔ་དང་ལྡན་པའི་དབྱངས་ཉེ་བར་ལེན་པ་ན། ལྷ་མོའི་ཚོགས་སྣ་ཚོགས་ཀྱིས་ཡོངས་སུ་{{page:{number:840,folio:184b,volume:69}}}བསྐོར་བ་བདེ་བ་དཔེ་མེད་པ་རྗེས་སུ་མྱོང་ངོ་། །དེའི་དཔེ་འདིར་ཅུང་ཟད་ཅིག་བྱ་ན་འདི་ལྟར་གང་འཁོར་ལོས་སྒྱུར་བའི་རྒྱལ་པོ་གསེར་གྱི་འཁོར་ལོས་སྒྱུར་བའི་ཤིན་ཏུ་བདེ་བར་གྱུར་པ་དག་ལྷའི་སྟན་ལ་གནས་ལ་ལྷའི་བདེ་བ་དེའི་བཅུ་དྲུག་གི་ཆར་ཡང་མི་ཕོད་དོ། །འདི་ལ་ལྷ་ཤ་དང་རུས་པ་དང་ཆུ་སེར་དང་བྲལ་བ་སེར་སྣ་དང་བྲལ་བ་མིག་འཛུམས་པ་དང་ཕྱེ་བ་དང་བྲལ་བ་གོས་ཀྱི་རྡུལ་དང་བྲལ་བ་དུ་བ་དང་ཁུག་རྣ་འདྲེས་པ་དང་བྲལ་བ་བཤང་བ་དང་གཅི་བ་དང་བྲལ་བ་རང་ལ་འོད་ཡོད་པ་ཡིན་ཏེ། འཁོར་ལོས་སྒྱུར་བའི་རྒྱལ་པོ་ནི་དེ་ལྟ་བུ་མ་ཡིན་ནོ། །རང་གི་བུ་དང་ཆུང་མ་ལ་འཛིན་པ་དང་བྲལ་བ་ཕྲག་དོག་དང་བྲལ་བ་རང་གི་བཟའ་བ་དང་བཏུང་བ་དང་བྲལ་བ་གཉིད་དང་སྙོམ་པ་དང་བྲལ་བ་ཡིན་ལ་འཁོར་ལོས་སྒྱུར་བའི་རྒྱལ་པོ་ནི་དེ་ལྟ་བུ་མ་ཡིན་ཏེ། རྣམ་པ་འདིས་འཁོར་ལོས་སྒྱུར་བའི་རྒྱལ་པོ་ལྷ་རྣམས་ཀྱི་བཅུ་དྲུག་གི་ཆར་ཡང་མི་ཕོད་དེ། དེ་ལྟར་མིའི་རིམ་པ་མངོན་སུམ་གྱི་ཅུང་ཟད་ཅིག་དཔེར་བྱ་བ་ཡིན་ནོ། །དེ་ལྟར་ལྷ་རྣམས་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་ཞིང་གནས་སོ། །དེར་སྐྱེས་པའི་ལྷ་དེ་རྣམས་ཀྱི་ཚལ་ཀཱ་བཱི་ར་ཞེས་བྱ་བ་སྲིད་དུ་དཔག་ཚད་བཅུ་ཡོད་ལ་ཞེང་དུ་དཔག་ཚད་ལྔ་ཡོད་དེ། ཀུན་ནས་གསེར་གྱི་བྱ་རྣམ་པ་སྣ་ཚོགས་དུ་མ་རྣམས་ཀྱིས་ཡོངས་སུ་བསྐོར་བ། ཀུན་ནས་གི་ཝང་གི་ཐིག་ལེས་བཀྲ་བར་བརྒྱན་ཏོ། །དེ་ནས་ཚལ་དེ་མེ་ཏོག་བཟང་པོ་རྣམས་ཀྱིས་ཤིན་ཏུ་རྣམ་པར་མཛེས་པར་བརྒྱན་ཅིང་། རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་ཀྱིས་བརྒྱན་པ་ཡིན་ཏེ། ཤིང་ལྗོན་པ་དེ་རྣམས་ཀྱི་ནང་ན་བྱ་གནས་པ་དེ་དག་ཤིན་ཏུ་རྣམ་པར་མཛེས་པ་ཡིན་ནོ། །དཔེར་ན་གསེར་མགར་དག་གིས་རིན་པོ་ཆེ་རྣམ་པ་སྣ་ཚོགས་དང་ཤིང་ལྗོན་པ་སྣ་ཚོགས་ཀྱི་རི་མོ་རྣམས་ཀྱིས་མི་རྣམས་ཀྱི་རྒྱན་སྡུག་གུར་བྱེད་པ་དེ་ལྟར་ལྷ་དེ་རྣམས་ཀྱི་ཚལ་དེ་དང་ཤིང་ལྗོན་པ་དེ་དག་རྣམ་པར་མཛེས་པ་ཡིན་ལ་བྱའི་གཟུགས་དང་ཁ་དོག་རྣམ་པ་སྣ་ཚོགས་དེ་རྣམས་ཀྱིས་བརྒྱན་པ་ཡིན་ཏེ་འདི་ནི་ཅུང་ཟད་ཅིག་འདྲ་བའི་དཔེར་བྱ་བ་ཡིན་ནོ། །དེ་ནས་ཡང་ལྷ་དེ་རྣམས་ཚལ་དེ་ཉིད་ན་ཕན་ཚུན་པད་མ་རྣམ་པ་སྣ་ཚོགས་དག་གིས་རྩེ་བར་བྱེད་དེ་འདི་ལྟ་སྟེ། ཀུན་{{page:{number:841,folio:185a,volume:69}}}ནས་བཻ་ཌཱུརྱའི་འདབ་མ་དང་སྦུ་གུ་དང་ཟེ་བ་དང་ལོ་མ་རྣམས་ཀྱིས་རྩེ་བར་བྱེད་དོ། །གང་འདབ་མ་རྣམས་ཀྱི་ནང་དེ་དག་ན་པད་མ་རཱ་གའི་མདོག་ལྟ་བུར་ཤིན་ཏུ་དམར་ཞིང་ཤིན་ཏུ་དྲི་ཞིམ་པ་མེ་ཏོག་དེ་དག་ཐམས་ཅད་བརྟོལ་ནས་དཔག་ཚད་བརྒྱར་འབྱུང་ལ། དྲི་གང་གིས་མྱོས་པའི་ལྷ་དེ་དག་ཀྱང་པད་མའི་ལོ་མའི་དྲིས་བཅུ་འགྱུར་དུ་ལྷག་པར་མྱོས་པར་འགྱུར་རོ། །དེ་ནས་ཡང་ཀཱ་བཱི་རའི་ཚལ་ན་ལྷ་དག་ལྷ་མོའི་ཚོགས་དང་ལྷན་ཅིག་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་སེམས་བསྐྱེད་མ་ཐག་ཉིད་དུ་ད་ནི་བདག་ཅག་བཟའ་བ་ཆུ་ལྟར་འབབ་པ་དང་བཏུང་བ་ཆུ་ལྟར་འབབ་པའི་དྲུང་དུ་འདོང་ངོ་སྙམ་སེམས་སོ། །དེ་ནས་དེ་དག་སེམས་བསྐྱེད་མ་ཐག་ཉིད་དུ་གཞལ་མེད་ཁང་ཆེན་པོ་པུ་ཤུ་དང་རྟ་བབས་སྣ་ཚོགས་དང་དྲིལ་བུ་གཡེར་ཀ་འཁྲོལ་བའི་དྲ་བ་རྣམ་པ་སྣ་ཚོགས་དཀྲིགས་པ། རིན་པོ་ཆེའི་འཕན་བཏགས་པའི་རྟ་བབས་རྣམ་པ་སྣ་ཚོགས་དང་གསེར་དང་ཤེལ་དང་རིན་པོ་ཆེ་དང་ཀེ་ཀེ་རུའི་ཀ་བ་སྣ་ཚོགས་བཙུགས་པ་དག་བྱ་ངང་པས་ཁྱེར་རོ། །ཁ་ཅིག་ནི་བྱ་ཀཱ་རཎྜ་བས་ཁྱེར་རོ། །ཁ་ཅིག་ནི་ཕུག་རོན་གྱིས་ཁྱེར་རོ། །ཁ་ཅིག་ནི་ཤང་ཤང་ཏེའུས་ཁྱེར་རོ། །ཁ་ཅིག་ནི་བྱ་ཙ་ཀོ་རས་ཁྱེར་རོ། །ཁ་ཅིག་ནི་བྱ་སྣ་ཚོགས་ལྷན་ཅིག་གིས་ཁྱེར་ཏེ། རྒྱལ་མཚན་དེ་དག་གི་སྟེང་དུ་འདུག་པ། ལས་ཀྱི་མཐའ་སྤྱད་པ་ལེགས་པར་བྱས་པའི་ལྷ་རྣམས་ཀཱ་བཱི་རའི་ཚལ་ཆེན་པོའི་བཟའ་བ་དང་བཏུང་བ་ཆུ་བོ་ལྟར་འབབ་པ་ག་ལ་བ་དེར་འདོང་བར་བྱེད་དེ། རྒྱགས་པར་གནས་པ་རྩེ་བའི་དོན་དུ་ལྷ་མོའི་ཚོགས་དང་ལྷན་ཅིག་ཟས་དང་སྐོམ་ཆུ་བོ་ལྟར་འབབ་པ། ག་ལ་བ་དེར་འདོང་བར་བྱེད་དོ། །དེ་ནས་ཟས་དང་སྐོམ་གྱི་ཡུལ་དེར་ཕྱིན་ཏེ། ལྷ་དེ་དག་རིན་པོ་ཆེའི་གཞལ་མེད་ཁང་དེ་དག་ནས་འཐུང་བར་བྱེད་དགའ་བར་བྱེད་ཡོངས་སུ་སྤྱོད་པར་བྱེད་དེ། སིལ་སྙན་དང་རོལ་མོའི་སྒྲ་དང་གླུ་རྣམ་པ་སྣ་ཚོགས་ཀྱིས་དགའ་བར་བྱེད་དོ། །དེ་ལྟར་དེ་རྣམས་ཡོངས་སུ་སྤྱོད་པ་ན་ཡུན་རིང་དུ་འདས་ཀྱང་ལྷ་དེ་རྣམས་བདེ་བར་གནས་པ་དེས་མི་ཚོར་རོ། །དེ་དག་གལ་ཏེ་ཡུན་རིང་ཞིག་ལོན་ནས་ཀུན་དགའ་ར་བ་ཀུན་མཐོང་མཐོ་ཞེས་བྱ་བ་ག་ལ་བ་དེར་ལྷའི་ཚལ་བལྟ་བའི་ཕྱིར་འདོང་བར་བྱེད་དེ། གཞལ་{{page:{number:842,folio:185b,volume:69}}}མེད་ཁང་དེ་རྣམས་ཀྱི་ནང་ན་འཁོད་པ་དེ་དག་ལྷ་གཞན་དག་དང་ལྷན་ཅིག་མཐོ་བར་ཕྱིན་ནོ། །ཀུན་དགའ་ར་བ་ཀུན་མཐོང་མཐོ་ཞེས་བྱ་བ་དེ་ན་གླུ་རྣམ་པ་སྣ་ཚོགས་ལེན་ཞིང་རོལ་མོའི་སྒྲ་འབྱིན་པར་བྱེད། བྲོ་རྡུང་བར་བྱེད་དགོད་པར་བྱེད་དེ་ཕན་ཚུན་གྲོགས་སུ་གྱུར་པ་རྒྱགས་པ་གཅིག་པུ་དོན་དུ་བྱེད་པ་དག་རྩེ་བར་བྱེད་དོ། །དེ་ནས་ཀུན་དགའ་ར་བ་ཀུན་མཐོང་གི་ཚལ་དེ་ན་ལྷ་གནས་པ་རྣམས་མཐོང་སྟེ། རིའི་རྒྱལ་པོ་རི་རབ་ཀྱི་ཕྱོགས་གཅིག་ན་གང་ཚལ་དང་ཉེ་བའི་ཚལ་གྱིས་བརྒྱན་པ། གསེར་བཙོ་མའི་རྡོ་ལེབ་འབར་བ་སྤུངས་པ། འབབ་ཆུ་དང་ཆུ་བོ་དང་སྟེགས་དང་ལྟེང་ཀ་དང་ཟས་དང་སྐོམ་ཆུ་བོ་ལྟར་འབབ་པ་རྣམ་པ་སྣ་ཚོགས་ཀྱིས་བརྒྱན་པ། ལྷ་མོའི་ཚོགས་རྣམ་པ་སྣ་ཚོགས་གྲངས་མེད་པས་ཀུན་དུ་གང་བ། ཐམས་ཅད་དང་འཐུན་པའི་ལས་ཀྱི་འཇིག་རྟེན་གྱིས་བཟུང་བ། རི་བོ་སྟོང་ཕྲག་དྲུག་ཅུས་ཡོངས་སུ་བསྐོར་བ། བརྩེགས་མཐོ་ཆེན་པོ་ན་ལྷ་དང་ལྷ་མ་ཡིན་དང་མིའམ་ཅི་དང་ལྟོ་འཕྱེ་ཆེན་པོ་གནས་པ། དགེ་བ་དུ་མའི་ལས་ཀྱི་མཐའ་སྤྱད་པའི་ལྷ་རྣམས་གནས་པ། དགེ་བའི་ལས་རྣམ་པ་སྣ་ཚོགས་མངོན་དུ་གྱུར་པ། རྩེ་མོ་རིན་པོ་ཆེ་སྣ་བཞིས་བརྒྱན་པ། གནས་དང་གནས་དག་ཏུ་ལྷ་རྣམས་འདོང་བ་ན་ཆ་བྱད་དང་རྒྱན་སྣ་ཚོགས་དང་གཟུགས་སྙིང་དུ་སྡུག་ཅིང་ཡིད་དུ་འོང་བ་དང་ལྡན་པ། ལྷ་རྣམས་ཕན་ཚུན་གྲོགས་སུ་གྱུར་ཅིང་སེམས་ཤིན་ཏུ་འདོད་ཆགས་དང་ལྡན་པ། ཕན་ཚུན་བག་མེད་པར་གནས་པའི་ས་ཕན་ཚུན་གཏམ་ཤིན་ཏུ་སྙན་པ་ཉམས་དགའ་བ་སྣ་ཚོགས་ཟེར་བ་ན། ཆ་བྱད་དང་གཟུགས་དང་ཁ་ཟས་དང་གནས་པ་ཐ་མ་དང་འབྲིང་དང་ཁྱད་པར་དུ་འཕགས་པ་དག་མཐོང་ངོ་། །དེ་དག་འདི་སྙམ་དུ་སེམས་ཏེ། བདག་ཅག་འབའ་ཞིག་ལ་བདེ་བ་ཡོད་པ་མ་ཡིན་གྱི། ལྷ་གཞན་དག་ལ་ཡང་ཤིན་ཏུ་ཉམས་དགའ་བའི་ངོ་བོ་ལྷ་མོ་རྣམས་ཀྱི་ཚོགས་དང་རྩེ་བར་བྱེད་དགའ་དགུར་སྤྱོད་པར་བྱེད་དོ་སྙམ་སྟེ། དེ་ལྟར་སྣ་ཚོགས་ལྷ་རྣམ་པ་དུ་མ་དང་དཔག་བསམ་གྱི་ཤིང་མདོག་དང་རོ་དང་གཟུགས་དང་དྲི་རྣམ་པ་སྣ་ཚོགས་ཀྱིས་བརྒྱན་པ་དང་གཞན་ཡང་ཚལ་དང་ཉེ་བའི་ཚལ་དག་མཐོང་ངོ་། །དེ་ནས་ཡང་ལྷ་རྣམས་གནས་གཞན་དུ་དོང་སྟེ་ཕྱིན་ནས་ལྷ་གཞན་རི་བརྩེགས་མཐོ་{{page:{number:843,folio:186a,volume:69}}}བ་དང་བརྩེགས་པ་ཆེན་པོ་འབབ་ཆུ་དང་ཆུ་བོ་དང་ལྟེང་ཀ་སྣ་ཚོགས་ཀྱིས་བརྒྱན་པ་དག་མཐོང་སྟེ། རི་གང་གི་རྩེ་མོ་དག་ལ་ཉི་ཟླ་འཁོར་ཞིང་འགྲོ་བ་དེ་དག་ལ་ཡང་རྟོག་པར་བྱེད་དོ། །དེ་ཉི་མ་རབ་ཏུ་སྣང་བའི་གཟུགས་བརྙན་བརྒྱའམ་ཡང་ན་སྟོང་དུ་སྣང་སྟེ་གང་དུ་སྒྲ་གཅན་ཟིན་གྱི་ལག་གིས་བཟུང་བ་ནི་སྔ་མ་བཞིན་ནོ། །དེ་ནས་ཡང་གཞལ་མེད་ཁང་ན་གནས་པའི་ལྷ་དེ་དག་ནམ་མཁའི་སྟེང་ནས་འགྲོ་ཞིང་ཡིད་ལ་ངོ་མཚར་སྐྱེས་པ་དེ་བཞིན་དུ་ལྷ་མོའི་ཚོགས་ཀྱིས་ཡོངས་སུ་བསྐོར་ཅིང་བྲོ་གར་དང་སིལ་སྙན་དང་བཅས་པ། སིལ་སྙན་ཡན་ལག་ལྔ་དང་ལྡན་པའི་གླུ་དབྱངས་ལེན་ཅིང་རིའི་རྒྱལ་པོ་དེ་ཐམས་ཅད་སྐོར་བར་བྱེད་དོ། །དེ་དག་གིས་རིའི་རྒྱལ་པོ་ཚལ་དང་ནགས་ཚལ་དང་རི་ཁྲོད་དང་བཅས་པ་དེ་ཐམས་ཅད་མཐོང་ནས། དེ་ནས་ཡང་རང་གི་གནས་དེ་དག་ཉིད་དུ་དོང་སྟེ་ཕྱིན་པ་དང་སིལ་སྙན་ཡན་ལག་ལྔ་དང་ལྡན་པས་བྲོ་རྡུང་བར་བྱེད། དགོད་པར་བྱེད་དགའ་དགུར་སྤྱོད་པར་བྱེད་དོ། །བདེ་བའི་རྣམ་པའི་མྱོས་པས་མྱོས་པ་དུས་དུ་མ་རྣམ་པར་ཆགས་པ་ལ་དགའ་བ་དག་ཚལ་དང་ནགས་ཚལ་དང་ལྟེང་ཀ་རྣམས་སུ་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་དག་གིས་རྩེ་བར་བྱེད་དོ། །དེ་ལྟར་དེ་དག་ཡུན་རིང་དུ་ཡོངས་སུ་འདས་ཀྱང་དུས་ཚོད་མི་ཤེས་ཏེ་ཐམས་ཅད་དུ་ཡིད་བག་མེད་པའི་དབང་དུ་གྱུར་པ་དག་ཁོང་དུ་མི་ཆུད་དོ། །ཡང་དེ་དག་རྩེ་བ་ན། རི་ཀུན་ནས་དགའ་བ་ཞེས་བྱ་བ་རྒྱར་དཔག་ཚད་ལྔ་ལ་འཕང་དུ་དཔག་ཚད་བཅུ་ཡོད་པ་དེ་ལ་ཁ་ཅིག་གཞལ་མེད་ཁང་གི་སྟེང་དུ་འདུག། ཁ་ཅིག་བྱའི་སྟེང་དུ་ཞོན་ནས་འཛེག་པར་བྱེད་དོ། །རི་ཀུན་ནས་དགའ་བ་དེ་རིན་པོ་ཆེ་སྣ་ཚོགས་ཀྱིས་བརྒྱན་པ། སྟེགས་དང་ཉེ་བའི་ཚལ་དང་ལྟེང་ཀས་བརྒྱན་པ། སྟེགས་ཀྱི་རིམ་པ་འབུམ་སྙེད་དང་པད་མའི་ཚལ་བརྒྱ་སྙེད་ཀྱིས་བརྒྱན་པ། རི་འབྱུང་ཁུངས་སྣ་ཚོགས་ཀྱིས་བརྒྱན་པ། རིན་པོ་ཆེ་སྣ་བདུན་འོད་འབྱུང་བས་བརྒྱན་པ། དཔག་བསམ་གྱི་ཤིང་དག་འབར་བ་དེ་ན་ལྷ་དེ་དག་རྩེ་བར་བྱེད་དགའ་དགུར་སྤྱོད་པར་བྱེད་དེ། ཅོང་དང་རྔ་དང་སིལ་དཀྲོལ་དང་གླིང་བུ་དང་གླུ་དག་གིས་མྱོས་པ་ཕན་ཚུན་གྲོགས་སུ་གྱུར་པ། རང་གིས་བྱས་པའི་{{page:{number:844,folio:186b,volume:69}}}ལས་ཀྱི་འབྲས་བུ་ལ་སྤྱོད་པ་རྣམས་རྩེ་བར་བྱེད་ཡོངས་སུ་སྤྱོད་པར་བྱེད་དོ། །དེ་དག་དུས་ཡུན་རིང་དུ་རྩེ་བར་བྱེད་ཀྱང་བག་མེད་པ་ལ་གནས་པ་དག་ཁོང་དུ་མི་ཆུད་དེ། ཡུལ་གྱིས་ཀུན་ནས་བསླང་བ་དེ་དག་ཉིད་ཀྱིས་ཚིམ་པ་མེད་ཅིང་ཤིན་ཏུ་སྡུག་པའི་བདེ་བས་རྣམ་པར་རྨོངས་པ་དེ་དག་མེ་ཏོག་ཀུ་བ་ལའི་ཚལ་དུ་འདོང་བར་བྱེད་དོ། །མེ་ཏོག་ཀུ་བ་ལའི་པད་མ་རྣམས་ཀྱི་ཁ་རབ་ཏུ་བྱེ་བ་དེ་ཡང་བུང་བ་འབུམ་སྙེད་ཀྱིས་གང་བ་ཡིན་ཏེ། བུང་བ་དེ་དག་ཉིད་དང་ལྷན་ཅིག་འདོད་པའི་བདེ་བ་ཚིམ་པ་མེད་པས་ཆང་འཐུང་ཞིང་གླུ་ལེན་ནོ། །འདོད་པ་དག་གིས་བརྒྱའམ་ཡང་ན་སྟོང་དུ་ཚིམ་པ་མེད་པ་ལ་ལག་ན་རོལ་མོའི་སྒྲ་སྣ་ཚོགས་ཐོགས་ཤིང་རྟག་ཏུ་མྱོས་པར་གནས་པ། ཕན་ཚུན་རྒྱགས་པ་དུ་མ་དོན་དུ་བྱེད་པ་དེ་དག་སྐྱེད་མོས་ཚལ་ཆེན་པོ་འདོད་པ་ངེས་པར་ཐོབ་ཅེས་བྱ་བ་ག་ལ་བ་དེར་འདོང་ངོ་། །ཚིམ་པ་མེད་པ་དེ་དག་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ། བག་མེད་པ་ལ་གནས་པ་དག་ཕན་ཚུན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་ཏུ་ན་བ་མེད་ཅིང་བཞིན་གྱི་མདོག་བཟང་བར་འགྱུར། རྒྱལ་པོས་བཀྲབས་པའམ་ཚོང་པའམ་ཁྱིམ་བདག་རྣམས་ཀྱིས་བརྡུང་བར་མི་འགྱུར། ཤིན་ཏུ་བདེ་ཞིང་ཡིད་ལ་རིག་པའི་བློ་གསལ་བར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་ཞིབ་ཏུ་དཔྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་སྐྱེས་བུ་དགེ་བ་བདག་དང་གཞན་ལ་ཕན་པར་ཞུགས་པ་གཡོ་མེད་པ། གཞན་ལ་གནོད་པ་{{page:{number:845,folio:187a,volume:69}}}མི་བྱེད་པ། མི་དྲང་པོའི་རང་བཞིན་ཅན། མིའི་ལས་སུ་གྱུར་པ། གང་གིས་དགེ་བའི་ལས་ཀྱི་ངོ་བོ་ཉིད་བྱས་པ། རྣམ་པར་སྨིན་པ་བདེ་བ། བསིལ་བ། རྣམ་པར་སྨིན་པ་བསིལ་བ། བདེ་བ། བཀྲ་ཤིས་པ། རྣམ་པར་སྨིན་པ་བཀྲ་ཤིས་པ། སྐྱེ་བོ་ཐམས་ཅད་ཀྱིས་མཆོད་པ། སྐྱེ་བོ་ཐམས་ཅད་ཀྱི་སྡུག་པ། འཇིག་རྟེན་འདི་དང་འཇིག་རྟེན་ཕ་རོལ་ཏུ་བདེ་བ་བྱེད་པ། སྐྱེས་བུ་གང་འཇིག་རྟེན་འདི་ནས་འགྲོ་ཞིང་འཇིག་རྟེན་ཕ་རོལ་ཏུ་ཕ་མར་གྱུར་པ། སྐྱབས་སུ་གྱུར་པ། བདེ་བ་དུ་མ་འབྱུང་བར་གྱུར་པ། བདེ་བ་བྱས་པ་སྐྱེ་བར་གྱུར་པ་ནི་ལེགས་པར་བྱས་པ་དེའི་ལས་ཀྱིས་བྱེད་པར་འགྱུར་ཏེ། འདི་ལྟ་སྟེ་སྲོག་གཅོད་པ་དང་མ་བྱིན་པར་ལེན་པ་མི་བྱེད་ཅིང་བྱེད་དུ་མི་འཇུག་ལ། བྱེད་དུ་མི་གནང་ཉེས་པར་བྱས་པའི་ཚུལ་ཁྲིམས་ལ་དད་པ་དང་ཐད་ཀར་ལྷན་ཅིག་གནས་ཤིང་འདྲེ་བར་མི་བྱེད་དགའ་བར་ཡང་མི་བྱེད་ཚུལ་ཁྲིམས་འཆལ་པ་དེ་དང་ལྷན་ཅིག་རྣམ་པར་བྱང་བ་འཐུན་པར་མི་སྒྲུབ་ལ། འདི་ལྟར་ཚུལ་ཁྲིམས་དང་ལྡན་པ་དང་ལྷན་ཅིག་རྟག་ཏུ་དགའ་བར་བྱེད། དེ་དང་ལྷན་ཅིག་འདྲེ་བར་བྱེད། དེ་དང་རྣམ་པར་བྱང་བ་འཐུན་པར་སྒྲུབ། དེ་དང་ཐད་ཀར་འདུག་པར་ཡང་བྱེད། དེ་དང་ལྷན་ཅིག་རྩེ་ཞིང་འཇིག་རྟེན་གྱི་སྤྱོད་པ་བྱེད། ཆོས་དང་ཆོས་མ་ཡིན་པར་སེམས་པར་བྱེད་དེ། སྐྱེས་བུ་དགེ་བ་དེ་བདག་ཉིད་སྡིག་པ་དག་མི་བྱེད་ལ། སྡིག་པའི་གྲོགས་པོ་དང་ལྷན་ཅིག་དགའ་བར་མི་བྱེད། ཐམས་ཅད་ཀུན་ནས་ཡོངས་སུ་དག་པར་བྱེད་པའི་སྐྱེས་བུ་དམ་པ། ཤིན་ཏུ་ཚུལ་ཁྲིམས་འཆལ་པ་དག་ཀྱང་དགེ་བའི་ལམ་ལ་རབ་ཏུ་འཇོག་པར་བྱེད་ཅིང་ཡང་དག་པའི་ལམ་སྟོན་པར་བྱེད་འགྲོ་བའི་ཞིང་བཟང་པོ་ལ་དགེ་བའི་ལས་ཀྱི་ས་བོན་འདེབས་པར་བྱེད། དེ་ཀུན་ནས་སེམས་གསེར་ལྟར་སྦྱངས་ཤིང་དྲི་མ་མེད་པའི་སེམས་དགེ་བའི་ལས་ཀྱི་མཐའ་སྤྱད་པའི་བདེ་བ་ནི། ཚེ་འདི་དང་ཕ་རོལ་ལ་འཐོབ་ཅིང་སོ་སོ་ཡང་དག་པར་མྱོང་བར་འགྱུར་རོ། །སྲོག་གཅོད་པ་སྤངས་པ་ཇི་ལྟ་བུ་རྣམ་པ་ནི་དུ་ཞིག་ཡོད་ཅེ་ན། འདི་ལ་ཀུན་ནས་འདོད་པར་བྱ་བ་མེ་ཏོག་གི་རྒྱུ་དག་བསྐྱེད་པར་བྱ་བའི་དོན་དུ། དུ་བ་དང་དུག་བསྲེས་པ་བཞག་ནས་སྲོག་ཆགས་དུན་དུ་བའམ་འོལ་བའམ་ཤ་སྦྲང་ཆེན་པོའམ་རྐང་བརྒྱ་པ་{{page:{number:846,folio:187b,volume:69}}}དག་ལ་རེག་པར་བྱས་ནས་གསོད་པར་བྱེད་པ་ནི། འདི་ལྟར་བདག་གི་མེ་ཏོག་གི་རྒྱུའམ་ལྕུག་མ་གཟིངས་པའམ་མེ་ཏོག་གམ་འབྲས་བུ་དག་མི་ཉམས་པར་བྱའོ་སྙམ་ནས། སྲིན་བུ་གསད་པའི་ཕྱིར་དུ་བས་གསོད་པ་དང་འབྲ་གོ་དང་རྒུན་འབྲུམ་རྙིས་པའི་ནང་ན་སྲིན་བུའི་རྣམ་པ་ཡོད་པ་ལག་གིས་གནོད་པར་མི་བྱེད་ལ། བཏུང་བ་མ་བརྟགས་པར་འཐུང་ཞིང་དེ་ལས་སྐྱེས་པའི་སྲིན་བུ་ཡང་གསོད་ན་དེ་ལྟུང་བར་འགྱུར་ཏེ། སྲིན་བུ་དེ་རྣམས་དང་སྲོག་ཆགས་དེ་དག་ཀྱང་སོ་སོར་བརྟགས་ནས་འཐུང་བར་བྱེད་ལ་ཡུན་རིང་དུ་བཞག་པ། དྲོད་གཤེར་ལས་ཆུང་ངུར་སྐྱེས་པའི་འཇིགས་པ་དང་མྱོས་བྱེད་ལས་སྐྱེས་པའི་འཇིགས་པས་ཀྱང་འཐུང་བར་མི་བྱེད་པ་ཡིན་ཏེ། རྣམ་པ་ཕྲ་མོ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ། རྣམ་པ་དུ། རྣམ་པ་ནི་ཇི་ལྟ་བུ་ཡིན་ཞེ་ན། འདི་ལ་རྟག་ཏུ་ལོ་ཉེས་བྱུང་བར་འདོད་པ་དེ་ལོ་ཉེས་བྱུང་ན་བདག་གིས་འགྲོན་བུའི་ཁེ་བརྒྱད་འགྱུར་དུ་ཐོབ་པར་བྱའོ། །ཡུལ་མ་ག་དྷཱའི་གཞལ་བྲེ་ཡང་ཤིན་ཏུ་ཆུང་བར་འགྱུར། གང་གི་ནས་དང་གྲོ་ལ་སོགས་པ་དང་འབྲུ་ཞག་དྲུག་ཅུས་སྨིན་པ་ལ་སོགས་པ་ཡང་མི་འབྱུང་ལ་བདག་གཅིག་པུའི་ཡོད་པར་གྱུར་ཅིག་སྙམ་དུ་དེ་ལྟར་སེམས་སོ། །སེམས་ཅན་རྣམས་ཀྱི་བར་ཆད་བྱ་བར་སེམས་ཏེ། དེ་ལྟར་བདག་གིས་སྲོག་ཆགས་རྣམས་གཙེ་བར་བྱའོ། །བསྡུ་བར་བྱའོ་སྙམ་སྟེ་དེ་ཡང་དང་ཡང་དུ་དེ་ལྟར་བསམས་པ་དང་གལ་ཏེ་སེམས་ཅན་རྣམས་ཀྱི་སྐལ་བ་ཆུང་བ་དེས། དུས་ངན་པ་ཞིག་བྱུང་བ་དང་དགའ་ལ་ཡིད་ཤིན་ཏུ་དགའ་ནས་ཇི་ལྟར་བདག་གིས་བསམས་པ་དེ་ལྟར་བདག་དགའ་བར་བྱེད་པ་འོངས་སོ་སྙམ་ནས། དེ་བྲེ་མི་འཐུན་པ་དང་ཡོན་ཏན་དང་བྲལ་བ་བརྩོན་འགྲུས་ཉམས་པའི་ཡོན་ཏན་མི་འཐུན་པས་ནས་དང་གྲོ་དང་འབྲས་སཱ་ལུ་དག་གིས་གཞན་ལ་སླུ་བར་བྱེད་དོ། །དེ་ལྟར་གང་གི་ཚེ་སེམས་པར་བྱེད་པ་ལས་ཀྱི་ཉེར་བསྡོགས་ཡིན་ནོ། །གང་གི་ཚེ་སླུ་བར་བྱེད་པ་དེའི་ཚེ་ལས་ཡིན་ནོ། །གང་གི་ཚེ་སྲོག་ཆགས་དག་བསླུས་ནས་སེམས་ལ་འདོད་པར་བྱེད་ལ་དགའ་བར་བྱེད་པ་དེའི་ཚེ་ལས་ཀྱི་མཇུག་ཡིན་ཏེ། ཇི་སྐད་བཤད་པའི་ཉེས་པ་དག་སྤངས་ཤིང་མི་བྱེད་པ་{{page:{number:847,folio:188a,volume:69}}}ཡིན་ནོ། །འབྱོར་པ་ཉུང་བར་གྱུར་ཀྱང་གཞལ་བླུགས་ཀྱི་གཡོ་དག་གིས་གཞན་ལ་སླུ་བར་མི་བྱེད་ལ་གཞན་བྱེད་ན་ཡང་རྗེས་སུ་ཡི་རང་བར་མི་བྱེད། གལ་ཏེ་ལོ་ཉེས་བྱུང་བའི་ཚེ་བདག་ཉིད་ཚོང་པ་ཞིག་བྱེད་ན་ཡང་དེ་ཇི་ལྟ་བ་བཞིན་དེ་ལྟར་འཚོང་བར་བྱེད་ལ། ཆོས་དང་ལྡན་ཞིང་ཆོས་ཀྱི་བསམ་པས་རྙེད་པའི་རིན་ཐོབ་པར་བྱེད་དེ། དེ་ལྟར་དེ་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །མི་དགེ་བ་ལ་ཞུགས་པ་དགེ་བ་ལ་རབ་ཏུ་འཇུག་པ་ཇི་ལྟ་བུ་ཡིན་ཞེ་ན། འདི་ལ་སྐྱེས་བུ་དམ་པ་ལེགས་པར་སྤྱོད་ཅིང་དགེ་བ་སྤྱོད་པ་རྟག་ཏུ་བདག་ལ་ཕན་པ་དང་གཞན་ལ་ཕན་པར་བྱེད་པ། འབྱོར་པ་ཉུང་བར་གྱུར་པ། ཚེགས་ཆེན་པོས་འཚོ་བ། ཚེགས་ཆེན་པོས་འབྱོར་པ་དག་སྦྱིན་པ་པོ་དང་སྦྱིན་བདག་གི་དྲུང་དུ་འདུག་སྟེ། དེ་དག་ལ་སློབ་པར་བྱེད། སྦྱིན་པའི་འབྲས་བུ་དག་ཀྱང་ཤེས་ལ། སྦྱིན་པའི་འབྲས་བུ་དེ་ཀུན་དུ་རོ་མྱོང་བར་བྱེད། ཀུན་དུ་མྱངས་ནས་ཀྱང་ཡང་དང་ཡང་དུ་མགོན་མེད་ཅིང་ཉོན་མོངས་སྡུག་བསྔལ་བའམ་བསམ་གཏན་གསུམ་པ་ཐོབ་པའམ་དེ་དང་འཐུན་པའམ་དེ་ལ་ཞུགས་པ་ལ་སྦྱིན་པ་བྱེད་པ་ཡིན་ཏེ། དེ་ནི་ལེགས་པར་བྱས་པའི་ལས་ཀྱི་མཐའ་སྤྱད་པ་རྣམས་ཀྱིས་ཆོས་དང་འཐུན་པའི་ལོངས་སྤྱོད་བསྒྲུབས་ནས་དེ་གསུམ་གྱིས་སྦྱིན་པར་བྱེད་དོ། །གསུམ་ནི་གང་གི་ཚེ་སྦྱིན་པ་སྦྱིན་པར་བྱའོ་སྙམ་དུ་སེམས་པ་དེའི་ཚེ་ལས་ཀྱི་ཉེར་བསྡོགས་ཡིན་ནོ། །གང་སྦྱིན་པར་བྱེད་པ་དེ་ལས་ཡིན་ནོ། །གང་གི་ཚེ་བྱིན་ནས་ཡིད་ཀྱིས་རོ་མྱོང་བར་བྱེད་ཅིང་དེ་ལྟར་ཡིད་ལ་སེམས་པ་དེའི་ཚེ་ལས་ཀྱི་མཇུག་ཡིན་ནོ། །དེ་ལྟར་དགེ་བ་སྟོང་ཉིས་བརྒྱ་བྱ་བ་བྱས་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ཞིབ་ཏུ་སྤྱོད་པའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དགེ་བའི་ལས་ཀྱི་མཐའ་སྤྱད་པ་དེ་ལས་ཞིབ་མོ་དེས་ཡིད་ལ་ཇི་ལྟར་འདོད་པ་བཞིན་བདག་ཉིད་ཀྱི་ངོ་བོ་ཆེ་བའམ་ཆུང་བར་འགྱུར་རོ། །ལྷའི་གནས་དེ་དག་ཀྱང་རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་མདོག་ཤིན་ཏུ་གསལ་ཞིང་རང་གི་དགེ་བའི་ལས་ཀྱིས་དྲི་མ་མེད་པ་ཡིན་ནོ། །ཚལ་དེ་ཡང་སྲིད་དུ་དཔག་ཚད་ཉི་ཤུ་ལ་ཞེང་དུ་དཔག་ཚད་བཅུ་ཡོད་དེ། ཆུ་བོ་དང་འབབ་ཆུ་དང་ལྟེང་ཀ་དང་ཚལ་དང་ཉེ་བའི་{{page:{number:848,folio:188b,volume:69}}}ཚལ་དང་ནང་གི་ཚལ་རྣམས་ཀྱིས་ཤིན་ཏུ་གང་བ་ཤིན་ཏུ་བལྟ་ན་སྡུག་པ་ཡིན་ལ། ཤིང་ལྗོན་པ་རྣམས་ཀྱིས་ཚལ་གང་ཡིན་པ་འདི་དྲི་མ་མེད་པ་དང་གསལ་བ་ཡིན་ཏེ། དེ་ཡལ་ག་དང་ལོ་མ་དང་འདབ་མ་རྣམས་ཁ་དོག་དང་མེ་ཏོག་སྣ་ཚོགས་ཀྱིས་བརྒྱན་པ། གསེར་བཙོ་མའི་མདོག་དང་མཚུངས་པ་ཁ་ཅིག་དངུལ་གྱི་མདོག་ལྟ་བུ་དང་གཞན་དག་བཻ་ཌཱུརྱའི་མདོག་ལྟ་བུ་ཡིན་ནོ། །ཚལ་དང་ཚལ་གྱི་ཤིང་ལྗོན་པ་དེ་རྣམས་ཀྱི་ལོ་མ་དང་འདབ་མ་དང་ཤིང་གཞོན་ནུ་དང་ཡལ་ག་དང་ཡལ་ག་ཕྲ་མོ་མེ་ལོང་ལྟ་བུའི་ནང་དག་ཏུ་ལྷ་དེ་རྣམས་ཀྱི་ངོ་བོ་གསལ་བར་སྣང་སྟེ། འདི་ལྟ་སྟེ་ཤིང་གཅིག་གི་ནང་དུ་སྣང་བ་དེ་བཞིན་དུ་ཤིང་ལྗོན་པ་འབུམ་རྣམས་ཀྱི་ནང་དུ་ཡན་ལག་དང་ཉིང་ལག་ཐམས་ཅད་སྣང་སྟེ། ལྷའི་ལུས་དེ་གཅིག་པུ་ལས་ཀྱི་གཟུགས་བརྙན་དང་འཐུན་པར་ཤིང་ལྗོན་པ་འབུམ་ཕྲག་དུ་མ་དག་གི་ནང་ན་སྣང་ངོ་། །ཡང་ཤིང་ལྗོན་པ་དེ་རྣམས་ཀྱི་ངོ་མཚར་བ་གཞན་ནི། ཇི་ཙམ་དུ་ལས་ཀྱི་རྣམ་པ་དམན་པ་དང་འབྲིང་དང་ཁྱད་པར་དུ་འཕགས་པ་གང་དག་གིས་ལྷ་དེ་དག་ལས་ཀྱི་རྣམ་པར་སྨིན་པ་དང་བཅས་པ་ཡིན་ཏེ། དེ་ཡང་ལས་བྱས་པ་ཇི་ལྟ་བ་བཞིན་ཤིང་ལྗོན་པ་དེ་རྣམས་ཀྱི་ཤུན་པ་དང་རྩ་བ་དང་ཡལ་ག་དང་ལོ་མ་དང་འདབ་མའི་ནང་ན་ཐམས་ཅད་སྣང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་ལྷ་དང་ལྷ་མོའི་ཚོགས་འབུམ་ཕྲག་དུ་མས་ཡོངས་སུ་བསྐོར་བ། ལུས་ཐམས་ཅད་མེ་ཏོག་གི་ཕྲེང་བ་དང་བྱུག་པས་རྣམ་པར་བརྒྱན་པ། ཉི་མ་འབུམ་པས་ལྷག་པའི་འོད་འབར་བ། ཚལ་དེར་འདོང་བར་བྱེད་དོ། །དེ་ནས་ཞིབ་ཏུ་སྤྱོད་པའི་ལྷ་རྣམས་བརྒྱ་བྱིན་དེ་འོང་བ་མངོན་དུ་མཐོང་ནས་གུས་པ་དང་བཅས་པའི་སེམས་ཀྱིས་ལྷའི་རྒྱལ་པོ་བརྒྱ་བྱིན་ག་ལ་བ་དེར་དོང་སྟེ། ཕྱིན་ནས་བརྒྱ་བྱིན་ལ་གསོང་པོར་སྨྲས་ཤིང་སྤྱི་བོར་ཐལ་མོ་སྦྱར་ཏེ་མཆོད་ནས་ཡིད་ལ་གུས་པ་དང་བཅས་པ་ཐམས་ཅད་ཚལ་ག་ལ་བ་དེར་འདོང་བར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་ལ་སྙན་པ་དང་ཕན་པའི་སེམས་ཐམས་ཅད་ཀྱིས་མཆོད་དེ། ལྷ་དང་ལྷ་མོའི་ཚོགས་དགེ་བའི་ལས་ཀྱི་མཐའ་ཤིན་ཏུ་རྒྱ་ཆེ་བ་སྤྱད་པ་དེ་དང་ལྷན་ཅིག་ཡོངས་སུ་བསྐོར་ནས་བདེ་བར་གནས་པར་བྱ་བའི་ཕྱིར་ཚལ་ག་ལ་བ་དེར་འདོང་བར་བྱེད་དོ། །དེ་བྱ་སྣ་ཚོགས་{{page:{number:849,folio:189a,volume:69}}}སྐད་འབྱིན་པས་ཤིན་ཏུ་གང་བ། གསེར་གྱི་ཤིང་ལྗོན་པ་རྣམས་ཀྱིས་བརྒྱན་པའི་ཚལ་དེར་ཕྱིན་ཏེ། ལས་འཐུན་པ་མངོན་སུམ་དུ་གྱུར་པ་དེ་དག་ཀྱང་ལས་ཀྱི་ཆོས་ཀྱི་རྣམ་པར་སྨིན་པ་མངོན་པར་མཐོང་ནས་བརྒྱ་བྱིན་དེས་འདི་ལྟར་ཚིགས་སུ་བཅད་དེ་སྨྲས་པ། ལྗོན་པ་སྣ་ཚོགས་འདི་རྣམས་ནི། །དགེ་བའི་ལས་ཀྱིས་མངོན་དུ་གྱུར། །ཡི་གེ་མེད་ཀྱང་ཤིན་ཏུ་འཐུན། །མཁས་པ་རྣམས་ནི་རྗོད་པར་བྱེད། །རྣམ་པར་སྨིན་པ་གང་གང་གིས། །གང་དང་གང་དུ་སྐྱེ་འགྱུར་བ། །མི་ཡིས་དེ་དང་དེ་དག་ཏུ། །དགེ་བའམ་ཡང་ན་མི་དགེ་འཐོབ། །སྐྱེ་བོ་དགེ་བའི་ལས་ཀྱིས་སུ། །རྟག་པར་ལྷ་རྣམས་ནང་དུ་སྐྱེ། །དེ་བཞིན་མི་དགེས་མི་ཐ་མ། །སེམས་ཅན་དམྱལ་བར་ལྷུང་བར་གྱུར། །དགེ་དང་མི་དགེ་དག་ལ་ཆགས། །འདོད་ཅན་འདོད་པས་རྨོངས་པ་རྣམས། །གང་དག་ངེས་པར་འབྱུང་འགྱུར་བ། །འཆི་བ་ཁོང་དུ་མི་ཆུད་དོ། །ལྗོན་པ་རྣམས་ལ་མངོན་པ་གང་། །འདི་ནི་དགེ་བའི་རྣམ་སྨིན་ཏེ། །བདེ་བས་ཡིད་ནི་རྨོངས་པ་དག །བདེ་ལས་དགའ་བ་འབྲལ་མི་ནུས། །ཡུལ་འདོད་པ་ཡི་སྲོག་ཆགས་རྣམས། །འདོད་པའི་རོ་ཡིས་རབ་མྱོས་པ། །གང་གིས་བཅིངས་པའི་ལུས་ཅན་ནི། །དྲ་བ་ལྡན་པས་རྟག་ཏུ་གནོད། །ཇི་ལྟར་འཇིག་རྟེན་དག་གི་མེ། །ཚ་དང་ལྷན་ཅིག་སྐྱེ་བ་ལྟར། །བུད་མེད་མི་བཟད་འདོད་ཆགས་དང་། །ངེས་པར་ལྷན་ཅིག་སྐྱེ་བར་འགྱུར། །ཇི་ལྟར་བུད་མེད་ལས་བྱུང་མེ། །ལུས་ཅན་རྣམས་ཀྱི་སྙིང་འཇུག་པ། །མེ་འདི་གང་ཞིག་བྱུང་བ་ནི། །དེ་ལྟར་ཚ་བར་མི་འགྱུར་རོ། །འཇིག་རྟེན་ཐམས་ཅད་རྣམ་འཇིག་ཅིང་། །ཆོས་ནི་ཐམས་ཅད་ཟད་བྱེད་ལ། །སེམས་ཅན་དམྱལ་བ་འདི་ཡི་རྒྱུ། །བུད་མེད་ཡིན་ཞེས་དྲང་སྲོང་གསུང་། །བུད་མེད་ཁར་ནི་ཚིག་སྙན་སྨྲ། །སྙིང་ནི་གདུག་པའི་དུག་དང་མཚུངས། །ཡིད་དུ་འོང་ལའང་འདུག་མི་བྱེད། །དེ་ལ་མི་ནི་སུ་ཞིག་དགའ། །ཡུད་ཙམ་གྱིས་ནི་དགའ་བྱེད་ལ། །དེ་བཞིན་ཡུད་ཀྱིས་དགའ་མི་བྱེད། །སྙིང་དུ་སྡུག་པའང་གནས་མི་བྱེད། །བརྟན་པ་མེད་དེ་གློག་དང་མཚུངས། །སླུ་བར་བྱེད་པའི་སྒྱུ་ལ་མཁས། །རྟག་ཏུ་བྱ་བ་ལྷུར་བྱེད་ཅིང་། །རྟག་ཏུ་ཡིད་ལ་ཕྲད་པར་འདོད། །རྟག་ཏུ་ང་རྒྱལ་འབའ་ཞིག་སེམས། །ལྷ་དང་མི་དང་ཤ་ཟ་དང་། །ལྟོ་འཕྱེ་རྣམས་དང་སྲིན་པོ་ཡི། །{{page:{number:850,folio:189b,volume:69}}}འཆིང་བར་གྱུར་པ་བུད་མེད་དེ། །ཤིན་ཏུ་མི་བཟད་དུག་དང་མཚུངས། །ཕན་པ་མེད་དང་རིགས་མེད་དང་། །མཐུ་རྩལ་ཆེ་བའང་དྲན་མི་བྱེད། །སེམས་ནི་གནས་པ་མེད་པ་སྟེ། །བུད་མེད་རླུང་གི་ཤུགས་དང་མཚུངས། །གང་དུ་ཕུན་སུམ་ཚོགས་གྱུར་པ། །དེར་ནི་བུད་མེད་ཆགས་བྱེད་ལ། །དབུལ་བར་གྱུར་དང་འདོར་བྱེད་དེ། །སྐྱེས་པ་ངེས་པར་གཏོང་བར་བྱེད། །སྐྱེས་པ་གང་དང་གང་ཕྲད་པ། །དེ་ལ་བུད་མེད་ཆགས་འགྱུར་ཞིང་། །དེ་ནི་མྱུར་ཞིང་ཆེས་མྱུར་བར། །གཏོང་སྟེ་མི་འཐུན་གནས་པར་བྱེད། །ཇི་ལྟར་བུང་བ་མེ་ཏོག་དག །སྐམས་ན་ཐམས་ཅད་གཏོང་བར་བྱེད། །དེ་ལྟར་ནོར་དང་བྲལ་བ་ཡི། །མི་ནི་བུད་མེད་རྣམས་ཀྱིས་གཏོང་། །སྙིང་ནི་མི་བཟད་རལ་གྲི་འདྲ། །མུན་པས་ཁེབས་པ་བརྟན་པ་མེད། །གང་གི་རྒྱུ་ཡིས་བུད་མེད་རྣམས། །སྐྱེས་པ་འཇིག་པའི་ཕྱིར་སྐྱེས་སོ། །ཇི་ལྟར་བུད་མེད་འཆིང་བྱེད་པ། །ལྷ་རྣམས་ལ་ནི་འཆིང་གཞན་མེད། །བུད་མེད་འཆིང་བས་བཅིངས་པ་དག །སེམས་ཅན་དམྱལ་བར་ལྟུང་བར་བྱེད། །བུད་མེད་ལས་བྱུང་འདོད་ཆགས་གང་། །འདོད་ཆགས་ནང་ན་འདི་ཆེ་སྟེ། །བུད་མེད་འདོད་ཆགས་ཡིད་བསྲེགས་པ། །ཕྱི་ནས་མེ་ཡིས་སྲེག་པར་བྱེད། །འདོད་ཆགས་ཀྱིས་ནི་ཉམས་པའི་མི། །ལས་རྣམས་ཀྱང་ནི་མངོན་སུམ་སྟེ། །བུད་མེད་འདོད་ཆགས་རྣམ་རྨོངས་པ། །རྨུགས་པའི་སྙིང་གིས་མི་རིག་གོ། །སྐྱེས་པ་དང་ནི་ཡིད་གཅུགས་ཤིང་། །དགའ་བ་དུ་མ་བྱས་ནས་སུ། །སྦྲུལ་གྱི་པགས་པ་འདོར་བ་ལྟར། །བུད་མེད་ཀྱིས་ནི་གློ་བུར་འདོར། །ཐབས་ཀུན་གྱིས་ནི་བུད་མེད་བསྒྲུབས། །ཐམས་ཅད་དུ་ནི་ཡོངས་བསྐྱངས་ཀྱང་། །བུད་མེད་ཤིན་ཏུ་མི་བཟད་པ། །བདག་གིར་བྱ་བར་མི་ནུས་སོ། །དེ་ལྟར་རང་བཞིན་དེ་ཡིན་ཏེ། །བུད་མེད་རྣམས་ནི་སེམས་མི་བརྟན། །སྐྱེས་པ་བརྟན་པའི་སེམས་ཀྱིས་སུ། །དེ་ལ་ནམ་ཡང་ཡིད་མི་རྟོན། །དེ་ནས་ལྷའི་དབང་པོ་དེའི་ཁ་ནས་ཐོས་ཤིང་ལས་ལེགས་པར་བྱས་པ་གང་ཡིན་པའི་ལྷ་དེ་དག་གིས། བརྒྱ་བྱིན་གྱི་ཚིག་དེ་ཐོས་ནས་ཡིད་ལ་བྱེད་པ་དང་བྲལ་ཞིང་སྐྱོ་བ་སྐྱེས་པ་རྣམས། སྐྱོ་བ་སྐྱེས་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་བརྒྱ་བྱིན་དེ་བཞིན་ཏེ། །དེ་ཉིད་མཚན་ཉིད་ཁྱོད་ཀྱིས་གསུངས། །བུད་མེད་ཞགས་པར་གྱུར་{{page:{number:851,folio:190a,volume:69}}}པའི་སེམས། །བདག་ཅག་གིས་ནི་མ་རྟོགས་སོ། །དེ་ནས་བརྒྱ་བྱིན་གྱིས་ལྷ་དེ་དག་ལས་ཚིགས་སུ་བཅད་པ་དེ་ཐོས་ནས། ཚལ་དེ་བྱ་སྒྲ་སྙན་པ་འབྱིན་ཅིང་ཉམས་དགའ་བ་གཞལ་མེད་ཁང་དུ་མས་བརྒྱན་པ་འབབ་ཆུ་དང་ཆུ་བོ་དང་ལྷའི་རོལ་མོའི་སྒྲ་རྣར་སྙན་ཅིང་ཡིད་དུ་འོང་བ། གསེར་བཙོ་མ་ལྟ་བུའི་རི་དགས་ཀྱིས་རྣམ་པར་བརྒྱན་པ་ལྷ་དང་ལྷ་མོའི་ཚོགས་ཀྱིས་ཀུན་ཏུ་གང་བ་ག་ལ་བ་དེར། ལྷའི་རྒྱལ་པོ་ཀཽ་ཤི་ཀ་དེ་ལྷའི་ཚོགས་དང་ལྷན་ཅིག་བདེ་བ་ལ་གནས་པར་བྱ་བ་དང་ལྷའི་བདེ་བ་ཉིད་ལ་ཡང་དང་ཡང་དུ་སྤྱད་པར་བྱ་བའི་ཕྱིར་འདོང་བར་བྱེད་དེ། དེ་ཚལ་དེ་ན་འདོད་པའི་ཡོན་ཏན་ལྔ་རྣམས་དང་ཡང་དག་པར་ལྡན་ཞིང་ཤིན་ཏུ་ཉམས་དགའ་བ། དབང་པོ་མཆོག་ཐམས་ཅད་ཡུལ་ཐམས་ཅད་ལ་རྣམ་པར་དགའ་བའི་བདེ་བ་མྱོང་བར་བྱེད་དོ། །དེ་དག་ཀྱང་སྤྱད་ནས་རི་རབ་ཀྱི་རྩེ་མོ་སྤོས་བརྩེགས་ཞེས་བྱ་བ་རིན་པོ་ཆེ་སྣ་བདུན་འབར་བ་ལྷའི་འབྱུང་ཁུངས་མུ་ཏིག་གི་ཕྲེང་བ་རྣམས་ཀྱིས་རྣམ་པར་བརྒྱན་པ་ལྟར་འབབ་ཆུ་དང་ཆུ་བོ་བྱེ་མ་མུ་ཏིག་ལྟ་བུ་རྣམས་ཀྱིས་ཉེ་བར་བརྒྱན་པ། ཆུ་བོ་དེ་དག་གི་འགྲམ་གཉི་ག་ན་ལྷའི་བྱ་སྒྲ་འབྱིན་ཅིང་ཤིན་ཏུ་བལྟ་ན་སྡུག་པ། ཡིད་དུ་འོང་ཞིང་ཉམས་དགའ་བ་དེ་དག་ན་ལྷའི་རྒྱལ་པོ་བརྒྱ་བྱིན་དེ་ལྷ་མོའི་ཚོགས་ཀྱིས་ཡོངས་སུ་བསྐོར་ནས། ལྷ་ཆ་བྱད་དང་གཟུགས་སྣ་ཚོགས་དང་ལྡན་པ་རྣམས་རྗེས་སུ་འབྲང་ཞིང་རྩེ་བར་བྱེད་དོ། །དེ་དེར་ཡང་ཡུན་རིང་དུ་སིལ་སྙན་ཡན་ལག་ལྔ་དང་ལྡན་པས་རྩེས་ནས། གཞལ་མེད་ཁང་སྐྱེད་མོས་ཚལ་གྱིས་བརྒྱན་པ་སྤྱི་བོ་ཞེས་བྱ་བ་ག་ལ་བ་དེར་འདོང་བར་བྱེད་དེ། ལྷ་དང་ལྷ་མོའི་ཚོགས་ཡིད་རབ་ཏུ་དགའ་བ་དང་ལྷན་ཅིག་དེར་དོང་སྟེ་ཕྱིན་པ་དང་གང་ལྷ་གཞན་འདོད་པའི་ཡོན་ཏན་ལྔས་ཡིད་ཕྲོགས་པ་དག་གནས་གཞན་དག་ན་རྩེ་བར་བྱེད་ལ། དེ་དག་སྐྱེད་མོས་ཚལ་སྤྱི་བོ་ག་ལ་བ་དེར་འདོང་བར་བྱེད་དོ། །གཞལ་མེད་ཁང་དང་སྐྱེད་མོས་ཚལ་ཕུན་སུམ་ཚོགས་པ་དེ་ཡང་རི་བོ་ཐམས་ཅད་བས་འཕང་མཐོ་ལ། འདི་ལྟར་འཐབ་བྲལ་བའི་ལྷ་རྣམས་ཀྱི་དྲུང་ནས་འོད་གསལ་བ་ཅུང་ཟད་འབྱུང་སྟེ། ཇི་ལྟར་མིའི་གནས་བཞི་རྣམས་སུ་རི་རབ་ལས་འོད་གསལ་བ་འབྱུང་བ་དེ་ལྟར་འཐབ་བྲལ་བའི་ལྷ་རྣམས་ཀྱི་དྲུང་ནས་འོད་གསལ་བ་ཕྱིས་འབྱུང་ངོ་། །འཇིག་རྟེན་{{page:{number:852,folio:190b,volume:69}}}སྤྱི་བོ་པ་ལ་འོད་ཅུང་ཟད་ཀྱང་མེད་ཀྱང་འཇིག་རྟེན་སྤྱི་བོ་པ་དེ་སྟོང་གྱུར་དུ་མཛེས་པ་ཡིན་ནོ། །དེ་ནས་དེར་ཡང་བརྒྱ་བྱིན་གྱིས་དུས་ཡུན་རིང་དུ་རྩེས་ནས་དེ་ནས་ཡང་དེ་བཞིན་དུ་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་ཏེ་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དོ། །ཞིབ་ཏུ་སྤྱོད་པའི་ལྷ་དེ་དག་ཀྱང་ལྷའི་གནས་དེ་དག་ན། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་མི་རྣམས་ཀྱི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་རྟག་པར་མཆོག་ཏུ་བདེ་སྟེ་རྒྱལ་པོའམ་བློན་པོ་ཆེན་པོར་འགྱུར། རྟག་ཏུ་སྐྲ་ཞིབ་མོ་སྡུག་གུར་འཁྱིལ་བ་དང་རྟག་ཏུ་ཡིད་ཤིན་ཏུ་ཟབ་པ་དང་ཐམས་ཅད་ཀྱིས་དཀའ་བར་བྱ་བ་རྣམས་ལ་དོན་དང་ལྡན་པར་ཤེས་པ་དང་རབ་ཏུ་མང་པོར་མི་སྨྲ་ཞིང་ཉུང་ངུར་སྨྲ་བ་དང་རྟག་ཏུ་ཤིན་ཏུ་གོས་གཙང་ཞིང་དཀར་བ་དང་། ཆུང་མ་མི་གཡེམ་པ་དང་། ཁྱིམ་ཐབ་ཀྱི་གནས་ལ་དགའ་ཞིང་ཁྱིམ་ཐབ་ལ་དགའ་ལ་ཕྱི་རོལ་དུ་མི་འཁྱམ་པ་དང་། རྟག་ཏུ་སྦྱིན་པ་ལ་དགའ་ཞིང་སེམས་ཤིན་ཏུ་དྲང་བ་དང་། རང་གི་འཁོར་དང་མཛའ་བཤེས་དང་། རྩ་ལག་ལ་དགའ་བ་དང་། བླ་མ་ལ་དགའ་བ་དང་། ཚེས་གྲངས་ལ་དགའ་བ་དང་། རང་གི་བུད་མེད་ལ་དགའ་བ་དང་། ཚུལ་ཁྲིམས་དང་ལྡན་པ་དང་གཞན་གྱི་བུད་མེད་ལ་མི་དགའ་བ་དང་། སྤོས་དང་ཕྲེང་བ་ལ་དགའ་བ་དང་། སྡིག་པའི་གྲོགས་པོ་ལ་མི་དགའ་བ་དང་། རིགས་དམའ་བར་མི་སྐྱེ་བ་དང་། གཟུགས་དང་ཆ་བྱད་དང་རྒྱན་བཟང་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་གླུའི་སྒྲ་ལ་ཤིན་ཏུ་དགའ་ཞིང་མངོན་པར་{{page:{number:853,folio:191a,volume:69}}}ཆགས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །ས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བདག་ལ་ཕན་པ་དང་གཞན་ལ་ཕན་པའི་ཕྱིར་སེམས་དགེ་བ་ལས་དགེ་བ་སེམས་དྲི་མ་དང་བྲལ་ཞིང་གསལ་བ། ལུས་དང་ངག་གི་ལས་ཀྱི་མཐའ་དགེ་བ། ལས་ཀྱི་མཐའ་སྤྱད་པ་དགེ་ཞིང་འདོད་པ། གཏན་དུ་ཕན་པར་འདོད་པ། སྙིང་རྗེའི་བདག་ཉིད་ཅན་ལས་དང་འབྲས་བུ་ལ་དད་པ། ཡང་དག་པའི་ལྟ་བ་དང་ཡང་དག་པའི་ལས་ཀྱི་མཐའ་དང་། ཚུལ་ཁྲིམས་ཀྱི་ཡོན་ཏན་གཉིས་ལ་རབ་ཏུ་ཞུགས་པ། རྐོག་མ་ཡིན་པར་བྱེད་པ། སེམས་མ་གཡེངས་པ། སྤྱོད་པ་མ་གཡེངས་པ། སྡིག་པའི་གྲོགས་པོའི་ངང་ཚུལ་ཅན་མ་ཡིན་པ། མར་འཛིན་པ། ཕར་འཛིན་པ། དགེ་སྦྱོང་དུ་འཛིན་པ། བྲམ་ཟེར་འཛིན་པ། གང་གི་ལས་ཀྱི་ཉེར་བསྡོགས་དང་ལས་དང་ལས་ཀྱི་མཇུག་དང་གསུམ་སྟེ། ཚུལ་ཁྲིམས་དེ་དག་ཀུན་ཀྱང་ཤིན་ཏུ་ཡོངས་སུ་དག་པར་བྱས། ཚུལ་ཁྲིམས་ཀྱི་ཡོན་ཏན་གཉིས་ཀྱང་བསྲུངས། སྲོག་གཅོད་པ་དང་མ་བྱིན་པར་ལེན་པ་ཡང་རྣམ་པར་སྤངས་པ་ཡིན་ནོ། །སྲོག་གཅོད་པ་ཤིན་ཏུ་བསྲུངས་པ་རྣམ་པ་དུ་ཡོད་ཅེ་ན། འདི་ལ་ནས་དང་གྲོ་དང་འབྲས་སཱ་ལུ་རྣམས་ཀྱི་ནང་ན་སེམས་ཅན་སྲིན་བུ་ཕྲ་མོ་སྐྱེས་པ་དག་རང་ཐག་ལ་མི་འཐག་ལ། དེ་ལྟར་སྲོག་ཆགས་དེ་དག་ཤིན་ཏུ་བསྲུང་བའི་ཕྱིར་རམ། མ་བྱིན་པར་ལེན་པས་འཇིགས་པའི་ཕྱིར། ནས་དང་གྲོ་དེ་དག་ཀྱང་འཚོང་བར་མི་བྱེད། བ་ལང་དང་རྟ་དང་རྔ་མོ་དང་། བོང་བུ་དག་ལ་ཁུར་བཀལ་བས་རྒྱབ་སྣད་པ་དང་དེ་དག་ལ་སྲིན་བུ་བྱུང་བ་རྣམས་ཆུའམ་རྩབ་མོས་འཁྲུ་ཞིང་སྲིན་བུ་མི་ཤི་བའི་ཆོ་ག་ཡང་བྱེད་དེ། འདི་ལྟར་བྱ་སྒྲོ་རྣམས་ཀྱིས་བླངས་ནས། ཤ་ཉམས་པ་གཞན་ལ་སྲིན་བུ་དེ་དག་འཇོག་པར་བྱེད། ཆོས་མ་ཡིན་པའི་འཇིགས་པས་འདི་ལྟར་བ་ལང་དང་རྟ་དང་རྔ་མོ་དང་བོང་བུ་དག་ལ་གནོད་པར་མ་གྱུར་ཅིག །སྲིན་བུར་གྱུར་པའི་སྲིན་བུ་རྣམས་ཀྱང་འཆི་བར་མ་གྱུར་ཅིག་ཅེས་དེ་ལྟར་གཉི་གའི་སྲོག་སྲུང་བར་བྱེད། སྲོག་ཆགས་ཕྲེའུ་དང་གྲོག་སྦུར་ལ་སོགས་པ་ཡང་ཤིན་ཏུ་སྲུང་བར་བྱེད། རྣམ་པ་ཐམས་ཅད་ཀྱི་ཐམས་ཅད་དུ་ཀུན་ལ་ཕན་པར་འདོད་པ། ཉིན་མོ་དང་{{page:{number:854,folio:191b,volume:69}}}མཚན་མོ་ཡིད་ལ་བག་མེད་པར་མི་བྱེད། སྲོག་ཆགས་རྣམས་ལ་ཡིད་ཀྱིས་ཀྱང་འཁུ་བར་མི་བྱེད། སེམས་ཅན་ཕ་རོལ་ལ་དང་པོ་ནས་སེམས་ཅན་གྱི་འདུ་ཤེས་བསྐྱེད་དེ། སྲོག་ཆགས་ཕྲེའུ་དང་གྲོག་སྦུར་ལ་སོགས་པ་དེ་དག་ཀུན་དུ་སྲུང་བར་བྱེད་ཅིང་གནས་སྐབས་ཐམས་ཅད་དུ་དགེ་བའི་ལས་ཀྱི་མཐའ་སྤྱོད་པ་ཡིན་ཏེ། དེ་དག་ནི་སྲོག་གཅོད་པ་སྲུང་བ་ཡིན་ཞིང་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན། རྣམ་པ་ནི་དུ་ཡོད་ཅེ་ན། འདི་ལ་དེ་ལྟར་དགེ་བའི་ལས་ཀྱི་མཐའ་སྤྱོད་པ་དེ་སེམས་ཅན་སྦལ་བའམ་སྲེ་མོའམ་ཁྱིའམ་ཝ་བཟུང་བ་དེ་དག་ཟས་གཞན་གྱིས་ཐར་བར་བྱེད་དོ། །ཐར་བར་བྱས་ནས་ཀྱང་ཤ་རྗེན་ཟ་བ་དེ་དག་ལ་ཟས་དེ་དག་སྦྱིན་པར་བྱེད་དོ། །བཀྲེས་པ་དེ་དག་ཀྱང་དེ་དག་ཉིད་ཟ་བར་བྱེད་དེ། དེ་ལྟར་སྲོག་ཆགས་དེ་དག་ཀྱང་ཤིན་ཏུ་བསྲུངས་པ་ཡིན་ནོ། །དེ་ནི་ལྷ་རྣམས་ཀྱི་ནང་དུ་སྐྱེ་བར་འགྱུར་ལ་དེ་ལྟར་མ་བྱིན་པར་ལེན་པས་ནི་ལྷ་རྣམས་ཀྱི་ནང་ནས་ཤི་ནས་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་ཏེ་རྣམ་པ་དེ་དག་ནི་མ་བྱིན་པར་ལེན་པ་སྤངས་པ་ཡིན་ནོ། །བདག་ཉིད་ཀྱིས་ཀྱང་སྤངས་ལ་གཞན་དག་ཀྱང་དགེ་བའི་ལམ་ལ་རབ་ཏུ་འཇོག་པར་བྱེད། དགེ་བ་ལ་མ་ཞུགས་པ་ཡང་དགེ་བའི་ལམ་ལ་རབ་ཏུ་འཇོག་པར་བྱེད། ཞུགས་པའང་ཡང་དང་ཡང་དུ་གཟེངས་སྟོད་པར་བྱེད། ལས་ཀྱི་འབྲས་བུ་ཉེ་བར་སྟོན་པར་བྱེད། རྒྱུར་བྱེད། ཁོང་དུ་ཆུད་པར་བྱེད་དེ། རྣམ་པ་དེ་དག་ནི་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཡིན་ནོ། །ལེགས་པ་ལ་འཇུག་པ་ཇི་ལྟ་བུ་ཡིན་ཞེ་ན། འདི་ལ་འབྱོར་པ་ཉུང་བར་གྱུར་ཀྱང་ཆོས་རྟོགས་པས་འཚོ་བ། སྦྲང་རྩི་དང་སྦྲང་བུའི་སྦྲང་རྩིའི་ཕྱིར་སེམས་ཅན་གསོད་པ་དག་ནོར་ཟས་བྱིན་ནས་སྦྲང་བུ་རྣམས་ཀྱི་སྲོག་སྐྱོབ་པ་ཡིན་ཏེ། དེ་ནི་སེམས་ཅན་རྣམས་ཀྱི་སྲོག་སྦྱིན་པ་ཡིན་ནོ། །མ་བྱིན་པར་ལེན་པ་སྤངས་ཤིང་། སྦྱིན་པ་ལ་མངོན་པར་དགའ་བ་ཇི་ལྟ་བུ་ཡིན་ཞེ་ན། འདི་ལ་དེ་ལྟར་ཚེགས་ཆེན་པོས་འཚོ་བ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ་དེ། བསམ་གཏན་བཞི་ཐོབ་པའམ་གཞན་དག་ལ་ཟས་སྦྱིན་པ་དང་དེ་བཞིན་དུ་ཚེགས་ཆེན་པོས་འཚོ་བས་སྲོག་ཆགས་དག་དགྲའི་{{page:{number:855,folio:192a,volume:69}}}ལག་ཏུ་སོང་སྟེ། མཚོན་གྱིས་འཁྲུག་ཅིང་བསད་དུ་དོགས་པ་ན་དེ་ཐར་བར་བྱེད་པ་ཡིན་ནོ། །སྦྱིན་པ་རྣམས་ཀྱི་ནང་ན་མཆོག་ནི་འདི་ཡིན་ཏེ་འདི་ལྟ་སྟེ། ཆོས་སྦྱིན་པའམ་སྲོག་སྦྱིན་པ་ཡིན་ལ་དེ་གཉི་གའི་སྦྱིན་པ་དག་ཏུ་གྱུར་པ། སྐྱེས་བུ་དམ་པ་དེ་གཞན་དག་ཀྱང་དེ་ལྟར་བྱེད་དུ་འཇུག །བྱས་པ་ལ་ཡང་རྗེས་སུ་ཡི་རང་བར་བྱེད་པ་དེ་ནི་དགེ་བའི་ཚུལ་ཁྲིམས་ལ་རབ་ཏུ་ཞུགས་པ་ཡིན་ནོ། །ཚུལ་ཁྲིམས་དང་ལྡན་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་དུ་གླུའི་སྒྲ་ལ་ཤིན་ཏུ་དགའ་ཞིང་མངོན་པར་ཆགས་པའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དགེ་བའི་ལས་ཀྱིས་སྤྲུལ་པ་དེ་ལ་མཆོད་པ་བྱེད་དེ། འདི་ལྟར་གང་ཤིན་ཏུ་རྒྱ་ཆེ་བ་ཐམས་ཅད་དང་ལྡན་པའི་ཚལ་འདི་ཐམས་ཅད་མངོན་པར་བརྒྱན་པ། འདི་ཐམས་ཅད་ལེགས་པར་བྱས་པའི་ལས་ཀྱིས་བསྐྱོད་པ་ཡིན་ཏེ། ལྷའི་གནས་འདི་གོམ་གང་ཙམ་ཡང་གང་ལེགས་པར་བྱས་པའི་ལས་ཀྱིས་མ་སྤྲུལ་པའམ་གང་དུ་ལྷ་རྣམས་ཀྱིས་མ་རྩེས་པའམ་དེར་བདེ་བའི་རྣམ་པ་སྤྱད་ནས་མ་ཤི་བའམ་རང་གིས་བྱས་པའི་ལས་ཀྱི་འབྲས་བུ་ཟད་ནས་ཉམས་པར་མ་གྱུར་པ་མེད་དེ། གང་དུ་བདག་ཅག་གི་ལུས་མངོན་སུམ་དུ་གྱུར་ཀྱང་སྲེད་པའི་ཞགས་པས་བཅིངས་པ། སྲེད་པས་རྣམ་པར་བསྒྱུར་བ། ཡང་དང་ཡང་དུ་རྣམ་པར་བསླུས་པ་རྣམས་ཡིད་འབྱུང་བར་མི་བྱེད་དོ། །དེ་ལྟར་དེ་བརྒྱ་བྱིན་གྱིས་མཐོང་ནས་ཡང་དང་ཡང་དུ་ཚལ་དེ་དག་ཉིད་ག་ལ་བ་དེར་བདེ་བར་གནས་པར་བྱ་བའི་ཕྱིར་འདོང་བར་བྱེད་དོ། །དེ་སྐལ་བ་ངེས་པར་མྱོང་བར་བྱེད་པ། མེ་ཏོག་དང་འབྲས་བུ་དང་ལྕུག་མ་འཕྱང་བས་ཁེབས་པའི་ཤིང་ལྗོན་པ་སྣ་ཚོགས་དང་བཟའ་བ་དང་བཏུང་བ་ཆུ་བོ་ལྟར་འབབ་པ་ཕུན་སུམ་ཚོགས་པ་ག་ལ་བ་དེར་ལྷའི་ཚོགས་དང་ལྷན་ཅིག་འདོང་བར་བྱེད་དོ། །ཚལ་གྱི་ཕྱོགས་དེར་ཡང་ལྷ་མོའི་ཚོགས་དང་ལྷན་ཅིག་རྩེས་ནས། སྐྱེད་མོས་ཚལ་མྱོས་འགྲོ་འདུལ་ཞེས་བྱ་བ་ག་ལ་བ་དེར་བདེ་བར་གནས་པར་བྱ་བའི་ཕྱིར་འདོང་བར་བྱེད་དོ། །དེ་ནས་བརྒྱ་བྱིན་ལྷ་དེ་དག་དང་ལྷ་གཞན་རྣམས་དང་ཡང་ལྷན་ཅིག་ཏུ་གཞལ་མེད་ཁང་མྱོས་འགྲོ་འདུལ་ཞེས་བྱ་བ་ག་ལ་བ་དེར་འདོང་བར་བྱེད་{{page:{number:856,folio:192b,volume:69}}}དོ། །དེ་ནས་བརྒྱ་བྱིན་གྱིས་སྐྱེད་མོས་ཚལ་དེ་མངོན་པར་མཐོང་ནས་ཁྱེད་ཅག་སྐྱེད་མོས་ཚལ་འདི་ལྟོས་ཤིག་ཅེས་སྨྲས་སོ། །ལྷ་རྣམས་ཀྱིས་བརྒྱ་བྱིན་མཐོང་ལགས་སོ་ཞེས་སྨྲས་སོ། །དེ་ནས་ཡང་བརྒྱ་བྱིན་གྱིས་ལྷ་རྣམས་ལ་སྔོན་བྱུང་བའི་རབས་རྗོད་པར་བྱེད་དེ། འདི་ལྟར་བདག་གིས་ཚལ་འདིར་ལྷ་རྣམས་ཀྱི་ནང་དུ་སྔོན་གྱི་རབས་ཐོས་ཏེ། བཅོམ་ལྡན་འདས་འཁོར་བ་འཇིག་གིས་ལྷ་རྣམས་ལ་ཆོས་བཤད་པ་འདི་ལྟ་སྟེ། ཐོག་མར་ཡང་དགེ། བར་དུ་ཡང་དགེ། ཐ་མར་ཡང་དགེ་བ། དོན་བཟང་པོ། ཚིག་འབྲུ་བཟང་པོ། ཡོངས་སུ་རྫོགས་པ། ཡོངས་སུ་བྱང་བའི་ཆོས་བསྟན་ཏེ་འདི་ལྟ་སྟེ། འདི་ཡོད་པས་འདི་འབྱུང་། འདི་སྐྱེས་པའི་ཕྱིར་འདི་སྐྱེ། འདི་འགག་པའི་ཕྱིར་འདི་འགག་གོ། །གང་ཞིག་ཡོད་ན་ཅི་ཞིག་འབྱུང་ཞེ་ན་འདི་ལྟ་སྟེ། འདོད་པ་རྣམས་ཡོད་ན་ཉེས་དམིགས་འབྱུང་ལ། འདོད་པ་རྣམས་མེད་ན་ཉེས་དམིགས་མི་འབྱུང་སྟེ། ལྷ་དག་འདི་ནི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན། ལྷ་དག་འདི་ལྟ་སྟེ། འདོད་པ་རྣམས་མེད་ན་འདོད་པའི་ཉེས་དམིགས་རྣམས་མི་འབྱུང་སྟེ་འདི་ནི་འདི་མེད་པས་འདི་མི་འབྱུང་བ་ཡིན་ནོ། །གང་ཞིག་འགག་ན་ཅི་ཞིག་འགག་ཅེ་ན། སྲེད་པ་འགགས་པས་འདོད་པའམ་འདོད་པའི་ཉེས་དམིགས་འགགས་ཏེ། ལྷ་དག་འདི་ནི་འདི་འགགས་པས་འདི་འགག་པ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ། འདི་མེད་པས་འདི་མི་འབྱུང་བ་ནི་འདི་ལྟ་སྟེ། སྲེད་པའི་རྐྱེན་གྱིས་འདུན་པ་སྔོན་དུ་འགྲོ་བ་འབྱུང་ལ། འདུན་པའི་རྐྱེན་གྱིས་འདུན་པ་སྐྱེད་པ་ཡིད་ལ་བྱེད་པ་མི་འཐུན་པ་འབྱུང་ངོ་། །དེ་ལ་འདུན་པ་གང་ཡིན་པ་དེ་ནི་བྱ་བའི་བསམ་པ་ཡིན་ནོ། །རྨོངས་པ་ཚོལ་བ་གང་ཡིན་པ་དེ་ནི་མ་རིག་པ་ཡིན་ནོ། །མ་རིག་པས་རྨོངས་པ་ཡང་དང་ཡང་དུ་ཡུལ་རྣམས་ལ་ཚིམ་པ་མེད་པ་གང་ཡིན་པ་དེ་ནི་སྲེད་པ་ཡིན་ནོ། །གང་ཚིམ་པ་མེད་པའམ་ཚོལ་བ་གང་ཡིན་པ་དེ་ནི་འདོད་ཆགས་ཡིན་ཏེ། ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་འབྱུང་ཞེ་ན་འདི་ལྟ་སྟེ། སྲེད་པ་མེད་ན་ཚིམ་པ་མེད་པའི་ངོ་བོ་ཉིད་མི་འབྱུང་སྟེ། འདི་ཡང་འདི་འགགས་པས་འདི་འགག་པ་ཡིན་ནོ། །ལྷ་དག་{{page:{number:857,folio:193a,volume:69}}}གཞན་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། བྱས་ཤིང་བསགས་པའི་ལས་རྣམ་པར་སྨིན་པ་འབྱུང་ལ། བྱས་ཤིང་བསགས་པའི་ལས་མེད་ན་རྣམ་པར་སྨིན་པ་མི་འབྱུང་སྟེ། ལྷ་དག་འདི་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། མིག་ལ་ཡང་བརྟེན་གཟུགས་ལ་ཡང་བརྟེན་ནས་ཡིད་ལ་བྱེད་པ་སྔོན་དུ་འགྲོ་བའི་མིག་གི་རྣམ་པར་ཤེས་པ་འབྱུང་སྟེ་ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། གཟུགས་ཀྱང་མེད་མིག་ཀྱང་མེད་ཡིད་ལ་བྱེད་པ་ཡང་མེད་ན་མིག་གི་རྣམ་པར་ཤེས་པ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་བ་ནི་འདི་ལྟ་སྟེ། བྱེ་མ་དང་འཇིམ་པ་དང་འཁོར་ལོ་དང་སྐུད་པ་དང་ཆུ་ལ་སོགས་པ་རྒྱུ་ལ་བརྟེན་ནས་བུམ་པ་འབྱུང་བར་འགྱུར་ཏེ། ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །ཡང་གང་ཞིག་མེད་ན་ཅི་ཞིག་མི་འབྱུང་བར་འགྱུར་ཞེ་ན་འདི་ལྟ་སྟེ། བྱེ་མ་དང་འཇིམ་པ་དང་འཁོར་ལོ་དང་སྐུད་པ་དང་ཆུ་ལ་སོགས་པ་རྒྱུ་རྣམས་མེད་ན་བུམ་པ་མི་འབྱུང་སྟེ། འདི་ཡང་མེད་ན་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་ན་འདི་འབྱུང་བ་ནི་འདི་ལྟ་སྟེ། འདུ་བ་ཡོད་ན་འབྲལ་བ་འབྱུང་སྟེ། འདི་ཡང་འདི་ཡོད་ན་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། འདུ་བ་མེད་ན་འབྲལ་བའི་སྡུག་བསྔལ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འབྱུང་བ་ནི་འདི་ལྟ་སྟེ། སྐྱེ་བ་ཡོད་ན་འཆི་བ་འབྱུང་ལ། སྐྱེ་བ་མེད་ན་འཆི་བ་མི་འབྱུང་སྟེ། ལྷ་དག་འདི་ཡང་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་བ་ནི་འདི་ལྟ་སྟེ། འདོད་ཆགས་ཀྱི་མེ་ཡོད་ན་ངེས་པར་གདུང་བར་འགྱུར་ཏེ། ཇི་ལྟར་མེ་ཡོད་ན་ངེས་པར་སྲེག་པ་ཡོད་པ་བཞིན་ནོ། །ལྷ་དག་འདི་ཡང་འདི་ཡོད་པས་འདི་{{page:{number:858,folio:193b,volume:69}}}འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། འདོད་ཆགས་མེད་ཅིང་འདོད་ཆགས་ཀྱི་མེ་མེད་ན་འདོད་ཆགས་ཀྱི་གདུང་བ་མི་འབྱུང་སྟེ། ཇི་ལྟར་མེ་མེད་ན་སྲེག་པ་མི་འབྱུང་བ་བཞིན་ནོ། །ལྷ་དག་འདི་ཡང་འདི་མེད་ན་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་ན་འདི་འབྱུང་བ་ནི་འདི་ལྟ་སྟེ། ཕ་མ་དང་ཁུ་ཆུ་དང་ཁྲག་དང་ངེས་པར་འབྱུང་བ་སྐྱེ་བ་དང་མངལ་དུ་སྐྱེ་བར་འགྱུར་བའི་ལས་ངེས་པ་དང་དྲི་ཟ་ཉེ་བར་ལེན་པ་ཡོད་ན་སྐྱེ་བ་འབྱུང་བ་ཡོད་དེ། ལྷ་དག་འདི་ཡང་འདི་ཡོད་པས་འདི་འབྱུང་བ་ཡིན་ནོ། །གང་ཞིག་མེད་ན་ཅི་ཞིག་མི་འབྱུང་ཞེ་ན་འདི་ལྟ་སྟེ། ཕ་མ་ཡང་མེད་ཁུ་ཆུ་དང་ཁྲག་ཀྱང་མེད་ཡང་དག་པར་མྱོང་བར་འགྱུར་བའི་ལས་ཀྱང་མེད་ན་མངལ་དུ་ཉེ་བར་ལེན་པ་སྔོན་དུ་འགྲོ་བ་མི་འབྱུང་སྟེ། ལྷ་དག་འདི་ཡང་འདི་མེད་པས་འདི་མི་འབྱུང་བ་ཡིན་ནོ། །ལྷ་དག་གཞན་ཡང་འདི་ཡོད་པས་འདི་འབྱུང་ལ་འདི་མེད་པས་འདི་མི་འབྱུང་བ་ནི་འདི་ལྟ་སྟེ། ཚུ་རོལ་ཡོད་ན་ཕ་རོལ་ཡོད་པ་ཡིན་ནོ། །གང་ཞིག་མེད་ཅིང་ཅི་ཞིག་མི་འབྱུང་ཞེ་ན་འདི་ལྟ་སྟེ། ཚུ་རོལ་མེད་ན་ཕ་རོལ་མེད་དེ་ལྷ་དག་འདི་ཡང་ཡོད་ན་འདི་འབྱུང་ལ། འདི་མེད་ན་འདི་མི་འབྱུང་བ་ཡིན་ནོ། །དེ་ལྟར་ཕན་ཚུན་རྐྱེན་དང་བཅས་པ་ཉེ་བར་བཟུང་ནས་བརྟགས་པ་ཡིན་ཏེ། ཕན་ཚུན་རྐྱེན་དང་བཅས་པས་འདུས་བྱས་ཐམས་ཅད་འབྱུང་ཞིང་འབྲེལ་བར་འབྱུང་བ་ལ་བརྟེན་ནས་འབྱུང་སྟེ་འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས། འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་སྟེ། དེ་ལྟར་རྟེན་ཅིང་འབྲེལ་པར་འབྱུང་བ་ཐམས་ཅད་རྒྱ་ཆེར་ཁོང་དུ་ཆུད་པར་བྱའོ། །ལྷ་དག་དེ་ཡང་བཅོམ་ལྡན་འདས་དེས་མྱོས་འགྲོ་འདུལ་གྱི་གཞལ་མེད་ཁང་ཆེན་པོ་དེར་མིའི་ཉིན་ཞག་བགྲང་བའི་ཚུལ་གྱིས་ལོ་ལྔ་སྟོང་དུ་ཆོས་བཤད་དོ། །འདིར་བདག་གིས་ཁྱེད་ལ་ཕྱོགས་གཅིག་ཙམ་ཞིག་བཤད་པ་འདི་ཡིན་ཏེ། དེ་ལྟར་གང་གཱའི་ཀླུང་གི་བྱེ་མ་ལྟར་རྒྱ་ཆེ་བ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱི་འཐུན་ཏེ་ཆོས་ཀྱི་ལུས་ནི་གཅིག་ཡིན་ནོ།། །།འཕགས་པ་དམ་པའི་ཆོས་དྲན་པ་ཉེར་བར་བཞག་པ། བམ་པོ་སུམ་ཅུ་བདུན་པ། དེ་ནས་བཅོམ་ལྡན་འདས་དེས་ལྷ་དུང་ཕྱུར་ཕྲག {{page:{number:859,folio:194a,volume:69}}}བདུན་དག་གི་ཟག་པ་ཟད་པར་མཛད་ཅིང་མིག་དྲི་མ་དང་བྲལ་བ་བསྐྱེད་ནས། དེ་ནས་ཡང་འཛམ་བུའི་གླིང་ག་ལ་བ་དེར་གཤེགས་སོ། །དེར་གཤེགས་ནས་མི་རྣམས་ལ་ཡང་ཐུགས་རྗེ་དམ་པས་ཆོས་སྟོན་ཏེ་འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས་ཞེས་རྒྱ་ཆེར་ཁོང་དུ་ཆུད་པར་བྱའོ། །དེར་ཡང་སེམས་ཅན་ལ་ཕན་པར་བཞེད་པ་དེས་མི་རྣམས་ཀྱི་ཟག་པ་དུ་མ་ཟད་པར་མཛད་དེ། དེ་ལྟར་སངས་རྒྱས་བཅོམ་ལྡན་འདས་ལྷ་དང་མི་རྣམས་ལ་ཆོས་འཆད་པ། ལྷ་དང་མི་རྣམས་ཀྱི་སྟོན་པ་ཡིན་ནོ། །དེ་བཞིན་དུ་བརྒྱ་བྱིན་དེས་ལྷ་དེ་རྣམས་ལ་སྨྲས་ནས། གཞལ་མེད་ཁང་ཆེན་པོ་མྱོས་འགྲོ་འདུལ་ཞེས་བྱ་བ་ག་ལ་བ་དེར་དོང་སྟེ་ཕྱིན་པ་དང་པད་མའི་རྫིང་བྱ་ཁ་དོག་སྣ་ཚོགས་དག་དང་རིན་པོ་ཆེ་སྣ་བདུན་གྱི་པད་མ་རྣམས་ཀྱིས་ཉེ་བར་བསྐོར་བ་མཐོང་ངོ་། །རིན་པོ་ཆེ་སྣ་བདུན་གྱི་པད་མ་ཡང་འདབ་མ་ཁ་དོག་སྣ་ཚོགས་དང་ཆ་བྱད་སྣ་ཚོགས་དང་དབྱིབས་དང་ཆ་བྱད་དང་ལྡན་པ་དང་། ཉི་མ་ཤར་བ་ལྟ་བུའི་མདོག་རྣམས་ཀྱིས་བརྒྱན་པ་ཡིན་ནོ། །གང་དུ་པད་མ་དང་བཻ་ཌཱུརྱའི་ཤིང་ལྗོན་པའི་འོད་ཀུན་དུ་འབྱུང་བ་རྣམས་ཀྱིས་གཞལ་མེད་ཁང་ཆེན་པོ་དེ་ཉེ་བར་བརྒྱན་ཏེ། རབ་ཏུ་གསལ་བ་ཡིན་ནོ། །གཞལ་མེད་ཁང་ཆེན་པོ་དེ་འོད་སྔོན་པོས་རྣམ་པར་མཛེས་ཤིང་གསེར་གྱི་ལོ་མ་རྣམས་དང་འོད་དམར་པོས་ཀྱང་རྣམ་པར་མཛེས་པ་ཡིན་ནོ། །དེ་ནས་ཡང་གཞལ་མེད་ཁང་ཆེན་པོ་དེ་ཉིད་ན་ཁྱིམ་དང་ཉེ་བའི་ཚལ་རྣམ་པ་གཞན་གྱིས་མཛེས་པ་ཡིན་ཏེ། ཁྱིམ་དང་ཉེ་བའི་ཚལ་དེ་ནི་རབ་ཏུ་དབྱེ་བ་དུ་མས་བརྒྱན་པ། རིན་པོ་ཆེ་སྣ་ཚོགས་ཀྱིས་བཀྲ་བར་བྱས་པ། རིན་པོ་ཆེ་སྣ་བདུན་གྱི་ཤིང་ལྗོན་པ་རྣམས་དང་། ཁྱིམ་དང་ཚལ་རྣམས་ཀྱིས་བརྒྱན་པ། ཤིན་ཏུ་ཉམས་དགའ་ཞིང་མཐོང་ན་ཡིད་དུ་འཐད་པ་གང་ཡིན་པ་དག་མཐོང་ནས། བརྒྱ་བྱིན་ཡང་ངོ་མཚར་ཆེར་སྐྱེས་སོ། །དེའི་དབུས་ན་མཚོ་ཆེན་པོ་ཡོད་དེ། གསེར་བཙོ་མ་ལྟ་བུའི་ཆུ་རྣམས་ཀྱིས་མཛེས་པར་བྱས་པ། ཕྱེ་མ་དུ་མས་བཀྲ་བར་བྱས་པ། བྱ་ཁ་དོག་སྣ་ཚོགས་ཅན་རྣམས་ཀྱིས་བརྒྱན་པ་ཡིན་ནོ། །དེ་ནས་ལྷ་དེ་དག་སིལ་སྙན་སྣ་ཚོགས་ཀྱི་སྒྲ་འབྱིན་ཅིང་འགྲོ་བ་ན་བྲོ་རྡུང་། གླུ་ལེན་{{page:{number:860,folio:194b,volume:69}}}རྩེ་དགོད། ཕན་ཚུན་ཡིད་གཅུགས་པ་དག་མཚོ་རྣམ་པར་རྒྱལ་བྱེད་ཅེས་བྱ་བ་དེར་དོང་ངོ་། །དེ་ནས་ལྷ་དག་ཤིན་ཏུ་བག་མེད་པ་དེ་དག་རྣམ་པར་རྒྱལ་བྱེད་ན་གནས་པའི་བྱ་རྣམས་ཀྱིས་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་པད་མའི་ཚལ་དག་ཏུ། །རྗེན་ཟ་བྱ་རྒོད་མཛེས་མ་ཡིན། །དེ་བཞིན་ཞི་བའི་དགོན་པ་རུ། །མི་དགེ་སྤྱོད་པ་མི་མཛེས་སོ། །ཇི་ལྟར་ཉི་མ་འོད་གྲང་ན། །ལོག་པར་གྱུར་ཏེ་མི་འཐུན་ལྟར། །བག་མེད་ལྷ་རྣམས་ག་ལ་ཞིག །ཞི་བའི་ཚལ་དུ་ག་ལ་དགའ། །སྲེད་དང་བྲལ་བའི་བདེ་བ་དང་། །སྡུག་བསྔལ་གྲོལ་བའི་སྐྱོབ་པ་གང་། །བདེ་བ་དེ་ཡི་ཁྱད་པར་ལས། །བདེ་བའི་གྲངས་སུ་མི་རྩིའོ། །རབ་ཏུ་མྱོས་མེད་བསམ་གཏན་པ། །ཀུན་ཏུ་ཞགས་ལས་གྲོལ་བ་ཡི། །བདེ་གང་དེ་ནི་བདེ་མཆོག་སྟེ། །སྲེད་པས་བསླུ་བ་འདི་མ་ཡིན། །ཚལ་འདི་ཐུབ་པས་བསྟན་པ་སྟེ། །ཤིན་ཏུ་བསྒོམས་པ་རྣམས་ཀྱིས་བསྟན། །ལྷ་མཆོག་འདོད་ཆགས་ཡིད་བྱེད་ཀྱི། །བསྟེན་པར་འོས་པ་མ་ཡིན་ནོ། །ཁྱོད་ཀྱི་བདེ་བ་གང་ཡིན་འདི། །དེ་ནི་རྟག་པར་མ་ཡིན་ཏེ། །སྲེད་པ་མེད་པས་བསྟེན་པ་གང་། །དེ་ནི་ཞི་མཆོག་བདེ་བ་ཡིན། །གང་ཞིག་ཐོབ་ནས་སྡུག་བསྔལ་ཀུན། །ཐམས་ཅད་དུ་ནི་གཅོད་པར་འགྱུར། །གནས་མཆོག་རྟོག་པ་གང་ཡིན་པ། །ཚལ་འདི་ངེས་པར་སྟེན་པ་ཡིན། །ངན་གཡོ་སྤྱོད་ཅིང་ཞིམ་ཟ་ལ། །བརྐམ་ཆགས་ཀྱིས་ནི་སེམས་བསླུས་པ། །ཤིན་ཏུ་བསྒོམས་པ་ཞི་བའི་ཚལ། །དགའ་བ་བསྟེན་པར་མི་འོས་སོ། །དགེ་བའི་ཡུལ་དུ་ཞི་བ་ཉིད། །བསྒོམས་པའི་སེམས་ནི་དགའ་བྱེད་ཀྱི། །འདོད་ཆགས་སྤྱོད་པ་རྣམས་ཀྱི་སེམས། །ཚལ་གྱི་གནས་སུ་མི་དགའོ། །གང་ཞིག་རྟག་ཏུ་སེམས་ཞི་བ། །མི་དེ་ཚལ་དུ་དགའ་འགྱུར་གྱི། །འདོད་ཆགས་ཀྱིས་ནི་སེམས་དཀྲུགས་པ། །ཚལ་རྣམས་སུ་ནི་དགའ་མི་འཐོབ། །དམིགས་པ་ལྔ་ཡིས་འཇིགས་བྱེད་པ། །སྲེད་པ་ཉིད་ཀྱིས་སྲེག་མི་འགྱུར། །སྲེད་ལས་རྣམ་གྲོལ་དྲི་མེད་པ། །ངན་སོང་གྲོང་ཁྱེར་མི་འགྲོའོ། །སྐྱེ་བ་ཡོད་ན་རྟག་ཏུ་འཆི། །ནད་མེད་མེད་ན་ནད་ཡོད་ཅིང་། །ཕུན་སུམ་སྡུག་བསྔལ་ལྷན་ཅིག་སྐྱེ། །གཞོན་ནུ་དག་ཀྱང་རྟག་ཏུ་རྒས། །སྡུག་{{page:{number:861,folio:195a,volume:69}}}པ་ཀུན་དང་བྲལ་འགྱུར་ཞིང་། །རྟག་ཏུ་འདུ་བ་མེད་པར་ཤེས། །འདི་ནི་རྟག་ཏུ་འཇིག་རྟེན་ཆོས། །ཡང་དག་རྫོགས་སངས་རྒྱས་ཀྱིས་བཤད། །རྟག་ཏུ་སྲིད་གསུམ་ཉམ་ང་བར། །གང་གི་བློ་ནི་མི་རྨོངས་པ། །སྐྱེས་བུ་དམ་པ་དེ་ཡིས་ནི། །ཞི་བའི་ཚལ་དུ་དགའ་བ་འཐོབ། །ཀུན་རྟོག་འདོད་ཆགས་མི་བརྟན་པ། །རྟག་ཏུ་འདོད་ཆགས་ལ་སོགས་བསྒྲིབས། །བདེ་བ་འབྱུང་བ་ཞི་བའི་ཚལ། །ཞི་བ་དེ་ཉིད་འཐོབ་མི་འགྱུར། །གང་ཞིག་རྟག་ཏུ་ཡིད་ཞི་ཞིང་། །ཚལ་དུ་རྣལ་འབྱོར་བསམ་གཏན་པ། །དེ་དག་རྟག་པར་ཚལ་དུ་དགའ། །འདོད་ཆགས་ཚོལ་བ་མ་ཡིན་ནོ། །ཚལ་རྣམས་སུ་ནི་བསྒོམས་པའི་སེམས། །གྲོང་དག་ཏུ་ཡང་གཡོ་མི་འགྱུར། །དེ་བས་རྟག་ཏུ་ཚལ་བསྟེན་བྱ། །གྲོང་ཁྱེར་གྱིས་ནི་གནོད་མི་འགྱུར། །མི་ཡི་འདོད་ཆགས་ལ་སོགས་འདི། །གྲོང་ཁྱེར་དག་ཏུ་རྣམ་པར་གཡེང་། །རྨོངས་པ་མི་བརྟན་གཡེངས་པ་དེ། །ཚལ་དུ་ཕྱིར་ཞིང་དོང་བར་བྱེད། །གང་ཕྱིར་སྡིག་དང་བྲལ་བ་དེ། །བྲལ་བའི་ཡིད་ཀྱིས་བསྟེན་བྱ་སྟེ། །དེ་བས་མཆོག་ཏུ་ཞི་བའི་ཚལ། །རྣལ་འབྱོར་རྣམས་ཀྱི་གནས་ཆེན་ཡིན། །སེམས་དང་དབང་པོ་རབ་ཞི་བ། །རྣལ་འབྱོར་སྙིང་ལ་དགའ་བ་གང་། །དེ་ནི་བརྒྱ་བྱིན་སྟོང་སྙེད་ཀྱི། །ཤིན་ཏུ་དགའ་བར་མི་འགྱུར་རོ། །ཐམས་ཅད་དུ་ནི་རྣམ་བྱང་བ། །རྣལ་འབྱོར་པ་ཡི་དགའ་མཐོང་གང་། །རྟག་ཏུ་འདོད་ཆགས་རྗེས་འགྲོ་བ། །འཐབ་བྲལ་བ་ཡང་དེ་མ་མཐོང་། །འདོད་པའི་དབང་སོང་དགའ་བ་གང་། །དེ་ནི་རྟག་ཏུ་སྡུག་བསྔལ་འབྱུང་། །ཉོན་མོངས་བཅོམ་པའི་དགའ་བ་གང་། །དེ་ནི་རྟག་ཏུ་དགའ་བ་ཡིན། །འཁོར་བ་ཐོག་མ་མེད་པ་ནས། །དགྲ་རྣམས་སུ་ནི་སེམས་འབྱུང་སྟེ། །དེ་ནི་བཅོམ་ནས་དགའ་འབྱུང་གང་། །དེ་ལ་འདོད་པས་ག་ལ་གནོད། འདོད་པ་ལས་བྱུང་དགའ་བ་ནི། །སྡིག་བཅས་སྡུག་བསྔལ་འབྲས་བུ་ཚ། །གང་ཞིག་འདོད་ལས་རྣམ་གྲོལ་བ། །དེ་ནི་དགའ་བ་མཆོག་ཡིན་ནོ། །དེ་ལ་བརྟེན་ནས་རྣལ་འབྱོར་པ། །འགྲོ་བ་མཆོག་ཏུ་འགྲོ་བར་འགྱུར། །འདོད་པས་བྱས་པའི་དགའ་བ་ཡིས། །འཆི་མེད་གནས་སུ་ཁྲིད་མི་འགྱུར། །སྟེན་པའི་ཚེ་ན་མངར་ལ་དགའ། །རྣམ་པར་སྨིན་པ་མེ་{{page:{number:862,folio:195b,volume:69}}}དང་མཚུངས། །འདོད་ལས་བྱུང་བའི་དགའ་བ་ནི། །རྟག་ཏུ་སེམས་ཅན་དམྱལ་བར་འགྲོ། །སྟེན་པའི་ཚེ་ན་མངར་ལ་དགའ། །བར་དུ་ཀུན་ནས་དགའ་འགྱུར་ཏེ། །མཐར་ཡང་ཞི་ཞིང་དྲི་མེད་པ། །འཆི་བ་མེད་པའི་གནས་སུ་འགྲོ། །ཐོག་མ་བར་དང་མཐར་དགེ་གང་། །རྟག་ཏུ་མ་ལྟར་སྡུག་པ་ཡིན། །དེ་ནི་སྤངས་ནས་བྱིས་པ་དག །འདོད་པའི་ཡུལ་ལ་ཅི་ཕྱིར་ཆགས། །བར་དང་མཐའ་ངན་སྡུག་བསྔལ་དང་། །རྟག་ཏུ་སྐྱོན་གྱི་གློང་གིས་བསྒྲིབས། །བདེ་བ་འབྱུང་བ་མ་མཐོང་གང་། །དེ་ནི་བྱིས་པས་ཅི་ཕྱིར་བསྟེན། །ཇི་ལྟར་དུག་གི་སྙེ་མ་ལ། །དགའ་བ་རེག་ན་འབར་བ་འབྱུང་། །དེ་ལྟར་འདོད་པས་དགའ་བྱས་པ། །ཡོངས་སུ་བྱུང་ན་དུག་དང་མཚུངས། །ཇི་ལྟར་མེ་ཡིས་སྲེག་པ་ན། །འབར་བར་འགྱུར་ཏེ་ཞི་མེད་ཅིང་། །སྲེག་པས་ཀྱང་ནི་གཞན་གསོད་དེ། །འདོད་བྱས་དགའ་བ་དེ་དང་མཚུངས། །ཕྱེ་མ་ལེབ་ཀྱིས་འབར་བ་མཐོང་། །ཚིག་པའི་ཉེས་པ་མི་མཐོང་སྟེ། །དེ་ལྟར་འདོད་བསྐྱེད་དགའ་བ་ནི། །བློ་མེད་རྣམས་ཀྱིས་མཐོང་བར་འགྱུར། །འདོད་ཆགས་བསྐྱེད་པའི་གདུང་བ་གང་། །འདོད་པ་པ་རྣམས་རྟག་ཏུ་སྲེག །ཕྱེ་མ་ལེབ་ནི་འཚིག་པ་ལྟར། །ཐམས་ཅད་དུ་ནི་མི་མཐོང་ངོ་། །དེ་བས་འདོད་པའི་དུག་སྤངས་ཏེ། །ལྷ་རྣམས་ཡེ་ཤེས་རྟག་དགའ་ཞིང་། །ཚེ་ནི་དོན་མེད་མི་བྱ་ལ། །ཁྱེད་ཅག་བག་མེད་མ་འགྲོ་ཞིག །བག་མེད་པ་ཡིས་རྣམ་རྨོངས་པ། །སྐྱེས་བུ་ཐམས་ཅད་ཆགས་པར་འགྱུར། །དེ་ནི་ཕྱི་ནས་བྲལ་བ་ན། །དེ་ཚེ་གདུང་བས་གདུངས་པར་འགྱུར། །རྟག་ཏུ་འདོད་པས་རྣམ་རྨོངས་པ། །དེ་ནི་དགེ་བའི་ལས་མཐའ་ཟད། །འདོད་པ་རྨོངས་པས་བསླུས་པ་ནི། །སུམ་ཅུ་གསུམ་ནས་དམྱལ་བར་འགྲོ། །ཇི་སྲིད་འཆི་བ་མི་འོང་དང་། །ཇི་སྲིད་སེམས་ཉིད་རྫོགས་པ་ནི། །དེ་སྲིད་ཆོས་ལ་ཡིད་ཀྱི་དོན། །ཉེ་བར་ཞི་བ་དག་ཏུ་འགྱུར། །སྲེད་ཆུ་ཤིན་ཏུ་མི་བཟད་པ། །མཐོ་རིས་ཀྱི་ནི་ཡུལ་དུ་འབབ། །རྣམ་རྟོག་ཤུགས་ལྟར་མི་བརྟན་ཞིང་། །ཉེས་གསུམ་བྲོ་བ་ལྟ་བུ་འབྱུང་། །བག་མེད་པ་ནི་ཆུ་ལྟར་ཟབ། །བུད་མེད་འདོད་ཆགས་ཉ་ལྕིབས་འདྲ། །གླུ་དང་སིལ་སྙན་སྒྲ་མྱུར་མཚུངས། །དེ་ནི་རྡོ་ལྟར་མི་བརྟན་ནོ། །སྦྲུལ་ལྟ་བུ་ཡི་ཡུལ་གྱིས་{{page:{number:863,folio:196a,volume:69}}}ཁེབས། །ཡིད་ནི་མྱུར་བའི་རླབས་དང་འདྲ། །ལྷ་རྣམས་འདོད་ཆགས་ཀྱིས་བསླུས་པ། །རྨོངས་པ་དེ་དག་འཇུག་པར་བྱེད། །འདི་ལྟར་དེ་ནི་མི་མཐོང་སྟེ། །བློ་མེད་པ་དག་འཇུག་པར་འགྱུར། །ཇི་ལྟར་དུག་གི་ལྗོན་ཤིང་གི། །མེ་ཏོག་བུང་བ་རྣམས་འཇིབ་པ། །དེ་ལྟར་འདི་ནི་དུག་འདྲ་སྟེ། །རྨོངས་པ་རྣམས་ནི་བདེ་ལ་སྤྱོད། །བུང་བས་དུག་ནི་འཐུངས་པ་དག །གལ་ཏེ་ཁ་ཅིག་འཚོ་འགྱུར་གྱི། །འདོད་པའི་དུག་ནི་འཐུངས་པ་ཡིས། །འཚོ་བ་རྙེད་པ་དཀའ་བར་འགྱུར། །ཉེས་གསུམ་སྐུམ་ཤིང་ལྟ་བུ་བྱུང་། །བག་མེད་རླུང་ཤུགས་ལྡན་པ་འདྲ། །སྲེག་པ་མེ་འདྲར་ལྷ་ཡི་ཚོགས། །སྲེག་པར་བྱེད་ཀྱང་མི་རིག་གོ། །ཉེས་པ་ལས་བྱུང་ས་འདི་ནི། །བག་མེད་པ་ཡི་གསིང་མས་བསྒྲིབས། །རང་གིས་བྱས་པ་རྨོངས་པའི་ལྷ། །རྨུགས་པ་རྣམས་ནི་རྟག་ཏུ་རྒྱུ། །བག་མེད་པ་རྣམས་འདོད་པའི་རྒྱུ། །ཡུལ་དག་མི་བརྟན་མི་བཟད་དེ། །བརྟན་པོ་དེ་ལ་ཡིད་མ་རྟོན། །འདི་ལྟར་དེ་ནི་རྨི་ལམ་འདྲ། །རྨི་ལམ་དམྱལ་བའི་རྒྱུ་མ་ཡིན། །འདོད་པའི་རྨི་ལམ་རྒྱུ་ཡིན་ཏེ། །དེ་བས་འདོད་པ་འདི་སྤོངས་ལ། །རྟག་ཏུ་ལེགས་པར་སྤྱད་པ་སྤྱོད། །ཚལ་ནི་ལེགས་པ་ཤིན་ཏུ་སྤྱད། །ཉེས་པར་སྤྱད་པའི་མི་ཡིས་མིན། །འདི་ལྟར་དེ་དང་འབྲེལ་བ་ནི། །ལེགས་པའི་གནས་ཞེས་བརྗོད་པ་ཡིན། །འདོད་པ་ཚོལ་བའི་ལྷ་ཀུན་གྱིས། །གནས་ནི་གང་ཞིག་མ་ཐོབ་པ། །བརྟན་པོ་བག་ཡོད་པ་ལ་དགའ། །མི་ཡིས་གནས་དེ་འཐོབ་པར་འགྱུར། །དེ་ལྟར་བརྒྱ་བྱིན་དེ་ཚལ་མྱོས་འགྲོ་འདུལ་དུ་འཇུག་པ་ན་ཚིགས་སུ་བཅད་པ་སྨྲས་ནས། ཡང་ཚལ་དེ་ཉིད་ག་ལ་བ་དེར་དོང་སྟེ་ཕྱིན་པ་དང་ཚལ་དེ་དགེ་བ་སྤྱད་པ་དུ་མ་དང་སློབ་པ་དང་མི་སློབ་པའི་སྐྱེ་བོ་བསོད་ནམས་སྣ་ཚོགས་བྱས་པས་གཙང་བ། དྲང་སྲོང་ཆེན་པོ་བཅོམ་ལྡན་འདས་འཁོར་བ་འཇིག་གི་དྲུང་དུ་གང་བྱུང་བ་ལེགས་པར་བྱས་པའི་ལས་ཀྱི་མཐའ་སྤྱད་པ་དེ་རྣམས་ཀྱིས་བསྟེན་པ་ཡིན་ནོ། །དེ་ནས་ལྷའི་རྒྱལ་པོ་བརྒྱ་བྱིན་ལྷའི་ཚོགས་དང་ལྷན་ཅིག་ཡོངས་སུ་བསྐོར་ཏེ། ལྷའི་སིལ་སྙན་རྣམ་པ་སྣ་ཚོགས་ཀྱི་སྒྲ་རྣམས་ཀྱིས་དགའ་བཞིན་དུ་འཇུག་པར་བྱེད་དོ། །དེ་ལ་འཇུག་པ་ན་ཚལ་དེས་ཚལ་དེ་དག་ཐམས་ཅད་ཀྱི་མཛེས་པ་ཟིལ་གྱིས་{{page:{number:864,folio:196b,volume:69}}}མནན་ནས། རྣམ་པར་གནས་པ་དེ་མཐོང་སྟེ། ཇི་ལྟར་རི་བོ་སྟོང་ཕྲག་དྲུག་ཅུ་རྣམས་ཀྱི་ནང་ན་རིའི་རྒྱལ་པོ་རི་རབ་རྣམ་པར་མཛེས་པ་དེ་ལྟར་ཆེས་ཤིན་ཏུ་མཛེས་པ་ཡིན་ནོ། །ཇི་ལྟར་ལྷའི་དབང་པོ་བརྒྱ་བྱིན་དེ་ལྷ་དེ་རྣམས་ཀྱི་ནང་ན་ཆེས་ཤིན་ཏུ་རྣམ་པར་མཛེས་པ་དེ་ལྟ་བུའི་རིམ་པ་ཀུན་གྱིས་ཚལ་དེ་དག་ཟིལ་གྱིས་མནན་ཅིང་སུམ་ཅུ་རྩ་གསུམ་པའི་ཚལ་དང་ཉེ་བའི་ཚལ་དེ་དག་ཐམས་ཅད་ཟིལ་གྱིས་མནན་ནས་མཛེས་པ་བཟང་བ་ཡིན་ནོ། །བརྒྱ་བྱིན་དེ་ལྷའི་ཚོགས་ཐམས་ཅད་ཀྱིས་ཡོངས་སུ་བསྐོར་ནས་འཛམ་བུའི་གསེར་གྱི་ཚལ། གསེར་གྱི་ལན་ཀན་གྱི་དྲ་བས་ཡོངས་སུ་བསྐོར་བ་དང་གསེར་གྱི་ཤིང་ལྗོན་པ་ཐམས་ཅད་ཀྱིས་ཡོངས་སུ་བསྐོར་བ་ག་ལ་བ་དེར་འདོང་བར་བྱེད་དོ། །དེ་ནས་བརྒྱ་བྱིན་གྱིས་ལྷ་དེ་དག་ལ་སྨྲས་པ། ཀྱེ་ལྷ་དག་སྡུག་པ་ཐམས་ཅད་ཟིལ་གྱིས་མནན་ནས་རྣམ་པར་གནས་པ། ལྟེང་ཀ་དང་འབབ་ཆུའི་དངོ་དང་ཚལ་དང་ཆུ་བོ་དུ་མ་ཕུན་སུམ་ཚོགས་པའི་ཚལ་འདི་ལ་ལྟོས། ཀྱེ་ལྷ་ཡོན་ཏན་ཀུན་གྱིས་ཡོངས་སུ་བསྐོར་བ་མཐོང་ལགས་ཏེ། དྲང་སྲོང་ཆེན་པོ་དེའི་ཐུགས་དང་ཞིང་སྐུ་གསལ་བ་མཚུངས་པ་མེད་པ་ཐམས་ཅད་མཁྱེན་པ་ཉིད་དང་འཐུན་པ། ཐམས་ཅད་མཁྱེན་པ་ཉིད་ཀྱིས་ཡོངས་སུ་བསྒོམས་པའི་ཤིང་ལྗོན་པའི་ཚལ་དང་ཉེ་བའི་ཚལ་འདི་དག་ལ་བདག་ཅག་ཀྱང་ངོ་མཚར་ཆེར་གྱུར་ཏོ། །གང་དུ་ལྷའི་ཚོགས་ཀྱི་ཤིན་ཏུ་ཆེས་བདེ་བ་ལྷག་པར་བདེ་བ་དཔེ་མེད་པ། རྣམ་པ་དུ་མ་དག་ཀྱང་མངོན་པར་ཟིལ་གྱིས་མནན་ཏེ། སྐྱེས་བུ་ཁ་ལོ་སྒྱུར་བ་དམ་པ་འདི་ཞི་བ་མཆོག་ཏུ་འདས་ཀྱང་ད་དུང་དུ་འབྲས་བུའི་ལྷག་མ་འདི་དེ་རིང་གི་འབྲས་བུ་ལྟ་བུར་མཆིས་སོ། །དེ་ནས་ཡང་ལྷའི་རྒྱལ་པོ་བརྒྱ་བྱིན་ཚལ་ཁང་པ་བརྩེགས་པའི་ཚལ་ཞེས་བྱ་བ་ཚལ་ཆེན་པོ་དེ་ཉིད་ཀྱི་ཕྱོགས་གང་དུ། བཅོམ་ལྡན་འདས་དེ་བཞུགས་བཞུགས་པ་དེ་ག་ལ་བ་དེར་འགྲོ་བར་བྱེད་དོ། །དེ་ནས་ཁང་པ་བརྩེགས་པ་བཞི་འབུམ་གྱིས་ཡོངས་སུ་བསྐོར་བ། རིན་པོ་ཆེ་སྣ་བདུན་ལ་འདི་ལྟ་སྟེ། ཨན་ད་རྙིལ་དང་། རྡོ་རྗེ་དང་། མ་རྒད་དང་། སྤུག་དང་། བཻ་ཌཱུརྱ་རྣམས་ལས་བྱས་པ། ཁ་ཁྱེར་བྱེ་བ་རྣམ་པ་སྣ་ཚོགས་ཀྱིས་ཡོངས་སུ་བསྐོར་བ། རྒྱལ་མཚན་དང་བ་དན་རྣམ་པ་སྣ་ཚོགས་བསྒྲེང་བ། {{page:{number:865,folio:197a,volume:69}}}བ་དན་དམར་པོ་ཕྲ་མོ་སྣ་ཚོགས་ཀྱིས་བསྐོར་བ། ཀུན་ནས་ཚལ་དེ་རབ་ཏུ་བྲོ་རྡུང་བ་ལྟ་བུར་རྣམ་པར་མཛེས་པ་ཡིན་ཏེ། ཁང་པ་བརྩེགས་པ་དེ་རྣམས་ཀྱི་ནང་ན་ཐམས་ཅད་མཁྱེན་པའི་ཁང་པ་བརྩེགས་པ་དེ་དེ་ལྟར་མཛེས་པ་ཡིན་ནོ། །ཇི་ལྟར་འཛམ་བུའི་གླིང་ན་དབྱར་གྱི་དུས་སམ་སྟོན་གྱི་དུས་སུ་ནམ་མཁའ་ལ་སྤྲིན་མེད་པ་ན་ཉི་མ་དང་ཟླ་བས་གཟའ་དང་སྐར་མའི་ཚོགས་ཐམས་ཅད་ཀྱི་འོད་ཟིལ་གྱིས་མནན་ནས། དབུས་ན་མཛེས་པ་དེ་ལྟར་ཁང་པ་བརྩེགས་པ་དེ་དག་ཐམས་ཅད་ཀྱི་འོད་ཟིལ་གྱིས་མནན་ནས། བཅོམ་ལྡན་འདས་ཀྱི་ཁང་པ་བརྩེགས་པ་དེ་རྣམ་པར་མཛེས་པ་ཡིན་ནོ། །དེ་ལ་ཡང་དང་ཡང་དུ་རྣམ་པ་དེ་ལྟ་བུའི་འོད་འབྱུང་སྟེ། འདི་ལྟར་བརྒྱ་བྱིན་འབའ་ཞིག་མ་གཏོགས་པར་ཁང་པ་བརྩེགས་པའི་འོད་རབ་ཏུ་འབར་བ་དེ་ལ་ལྷ་གང་ཡང་ཡུན་རིང་དུ་ལྟ་བར་མི་ནུས་ཏེ། དཔེར་ན་འཛམ་བུའི་གླིང་གི་མི་རྣམས་སོ་ག་རབ་ཏུ་ཚ་བའི་ཉི་མའི་གུང་ལ་ཉི་མ་ཡུན་རིང་དུ་བལྟ་བར་མི་ནུས་པ་ལྟར། ཁང་པ་བརྩེགས་པ་འདི་ཡང་དེ་ལྟ་བུ་ཡིན་ནོ། །དེ་ནས་བརྒྱ་བྱིན་ཁང་པ་བརྩེགས་པ་དེར་སོང་སྟེ་ཕྱིན་ནས་ལྷ་རྣམས་ལ་སྨྲས་པ། ལྷ་དག་ཁང་པ་བརྩེགས་པའི་འོད་ལ་ལྟོས། ལྷའི་མཆོག་མཐོང་ལགས་སོ། །འདི་ལྟར་བཅོམ་ལྡན་འདས་སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་དེ་ཉན་ཐོས་སོམ་ཉི་དང་བྲལ་བ། བདེན་པ་མཐོང་བ། གཉི་གའི་ཆ་ལས་རྣམ་པར་གྲོལ་བ། མངོན་པར་ཤེས་པ་དྲུག་དང་ལྡན་པ། རྫུ་འཕྲུལ་གྱི་རྐང་པ་བཞི་བསྒོམས་པ་འབུམ་ཕྲག་བཞི་རྣམས་དང་ཐབས་ཅིག་ཏུ་ལྷ་རྣམས་ལ་ཕན་པ་དང་བདེ་བའི་ཕྱིར་ཚལ་དང་གཞལ་མེད་ཁང་མྱོས་འགྲོ་འདུལ་བ་འདིར་གཤེགས་སོ། །དེ་དབྱར་ཟླ་བ་བཞིར་གནས་འདིར་བཞུགས་ནས་སུམ་ཅུ་རྩ་གསུམ་པའི་ལྷ་རྣམས་ལ་ཆོས་བཤད་དེ། འདི་ལྟར་འདི་ནི་གཟུགས་སོ། །འདི་ནི་གཟུགས་ཀུན་འབྱུང་བའོ། །འདི་ནི་གཟུགས་འགག་པའོ། །འདི་ནི་གཟུགས་འགག་པར་འགྱུར་བའི་ལམ་མོ། །དེ་བཞིན་དུ་ཚོར་བ་དང་འདུ་ཤེས་དང་འདུ་བྱེད་རྣམས་ལ་ཀུན་འབྱུང་བ། རྟག་ཏུ་ཉེས་དམིགས་འབྱུང་བ་རིམ་བཞིན་དུ་བཤད་དོ། །དེ་ལྟར་བཅོམ་ལྡན་འདས་དེས་རིམ་གྱིས་ལྷ་རབ་ཏུ་མྱོས་ཤིང་། །རབ་ཏུ་བག་མེད་པར་གནས་པ། {{page:{number:866,folio:197b,volume:69}}}འཆི་བའི་སྡུག་བསྔལ་ལ་མི་ལྟ་བ། རྒྱགས་པ་འབའ་ཞིག་དོན་དུ་བྱེད་པའི་ལྷ་རྣམས་ལ་ཕན་པ་དང་བདེ་བའི་ཕྱིར་རང་གི་མཚན་ཉིད་དང་སྤྱིའི་མཚན་ཉིད་ཀྱིས་ཆོས་ཇི་ལྟ་བ་བཞིན་བཤད་དོ། །དེ་ནས་ཡང་བཅོམ་ལྡན་འདས་དེས་རྣམ་པ་གཞན་གྱིས་ལྷ་བག་མེད་པར་གནས་པ་རྣམས་ལ་རྗེས་སུ་བསྟན་པ་འདི་ལྟར་ཚིགས་སུ་བཅད་དེ་བཀའ་སྩལ་པ། བག་མེད་འཁོར་བའི་རྩ་བ་སྟེ། །དེ་བཞིན་ལྷ་ཡི་གནས་ཀྱང་ཡིན། །བག་མེད་དུག་གིས་མྱོས་པ་གང་། །དེ་དག་སྲིད་པ་ཉམ་ངར་བྱིང་། །བག་མེད་རྣམས་ལས་གྲོལ་བ་གང་། །དེ་ནི་སྲིད་པའི་མཚོ་ལས་རྒལ། །བག་མེད་མུན་པའི་རྩ་བ་སྟེ། །མ་རིག་མུན་པ་བྱེད་པ་ཡིན། །མུན་པ་ཡིས་ནི་རྨོངས་པ་གང་། །དེ་དག་ལ་ནི་མིག་མེད་དོ། །འདི་ལྟར་སྣང་བའི་གཞི་པོ་ནི། །མེ་དང་ཉི་མ་ཡིན་པར་བརྗོད། །དེ་ལྟར་རྨོངས་པ་རྣམས་ཀྱི་གཙོ། །བག་མེད་ཡིན་པར་ཡོངས་སུ་བརྗོད། །བག་མེད་པ་ཡི་མེས་གདུངས་པས། །དེ་ཡིད་ནི་རྣམ་པར་གཡོ། །གང་གིས་རྨོངས་པའི་བྱིས་པ་དག །སེམས་ཅན་དམྱལ་བར་རབ་ཏུ་འགྲོ། །བག་མེད་པ་ཡིས་རྨོངས་པའི་ལྷ། །བུད་མེད་དབང་གྱུར་མི་བརྟན་པ། །འབྲལ་དང་སྡུག་བསྔལ་བརྗེད་ནས་སུ། །འདུ་བ་དང་ནི་བདེ་བ་འདོད། །སྡུག་བསྔལ་ཆེ་ལ་ཉེ་བར་གནས། །འཚོ་བའི་མཐའ་ནི་འཆི་བ་ཡིན། །བདེ་བའི་མཐའ་ནི་མི་བརྟན་ལྟུང་། །འདུ་བའི་མཐའ་ཡང་འབྲལ་བར་འགྱུར། །བདེ་མཐའ་རྟག་ཏུ་ལྟུང་བ་དང་། །ལང་ཚོའི་མཐའ་ནི་རྒ་བ་སྟེ། །ལུས་ཅན་ཀུན་ནི་ལས་ཀྱི་མཐའ། །དགེ་དང་མི་དགེ་ལས་ཀྱིས་སུ། །ལུས་ཅན་ཐམས་ཅད་བཅིངས་གྱུར་པ། །ཕྱི་ནས་རོ་བྲོ་མེད་པར་ཤེས། །འདི་དག་འགྲོ་བ་ཐ་དད་པར། །གར་མཁན་བཞིན་དུ་གར་བྱེད་དེ། །ལས་ཀྱི་གར་གྱིས་བཅིངས་པ་དག །འདི་ནི་འཁོར་བར་རྟག་ཏུ་འཁྱམ། །བརྟན་པོ་དེ་ལ་ཡིད་མ་རྟོན། །ལས་འགྲོར་རྟག་ཏུ་མ་འགྲོ་ཤིག །ཐབས་རྣམས་ཀུན་གྱིས་དུག་ལྟ་བུར། །བག་མེད་ཡོངས་སུ་སྤང་བར་གྱིས། །བག་མེད་པ་ལས་གྲོལ་བ་ནི། །སྲིད་གསུམ་མཚོ་ལས་རྒལ་བ་ཡིན། །དེ་ལྟར་བཅོམ་ལྡན་འདས་འཁོར་བ་འཇིག་དེས་ལྷ་ཁྲི་ཕྲག་དགུ་བཏུལ་ཅིང་། བག་མེད་པར་རོ་བྲོ་བ་དང་བྲལ་བ་{{page:{number:867,folio:198a,volume:69}}}མཐོ་རིས་ཐམས་ཅད་དུ་བསྟན་ཏེ། ལྷའི་བྱ་བ་ཆེན་པོ་ཡང་མཛད། གནས་འདི་ཡང་རྗེས་སུ་བཟུང་ནས་དེ་ནས་ཡང་སློབ་མ་དེ་དག་ཉིད་དང་ལྷན་ཅིག་ཏུ་འཛམ་བུའི་གླིང་ག་ལ་བ་དེར་གཤེགས་སོ། །དེ་ནས་བརྒྱ་བྱིན་གྱིས་དེ་ལྟར་མ་ལུས་པར་དེ་ཐམས་ཅད་ལྷ་དེ་དག་ལ་བསྙད་ནས་ཁང་པ་བརྩེགས་པ་དེ་ག་ལ་བ་དེར་དོང་ངོ་། །དེ་ནས་ཁང་པ་བརྩེགས་པ་རིན་པོ་ཆེ་དུ་མས་རྣམ་པར་བརྒྱན་པ། ཇི་ཙམ་དུ་རིན་པོ་ཆེའི་རྣམ་པ་ཤིན་ཏུ་ཁྱད་པར་དུ་འཕགས་པའི་རྣམ་པ་དེ་སྙེད་ཀྱིས་བརྒྱན་པ་དེར་ཞུགས་སོ། །ལྷ་དེ་རྣམས་ཀྱིས་ཀྱང་སྔོན་མ་མཐོང་སྟེ། དེ་ནས་ལྷ་དེ་དག་ངོ་མཚར་དུ་གྱུར་པར་རིག་ནས། དེ་ནས་ཡང་བརྒྱ་བྱིན་དེས་ལྷ་དེ་དག་ལ་འདི་སྐད་སྨྲས་སོ། །ཁང་པ་བརྩེགས་པ་རིན་པོ་ཆེ་རྣམས་ཀྱིས་མཛེས་པར་བྱས་ལ་སྔོན་མ་མཐོང་བ་འདི་ལ་ཁྱེད་ཅག་ལྟོས། བརྒྱ་བྱིན་མཐོང་ལགས་སོ། །རིན་པོ་ཆེའི་ཁང་པ་བརྩེགས་པ་འདི་དག་ནི། བཅོམ་ལྡན་འདས་དེ་ལ་འཐབ་བྲལ་གྱི་ལྷ་དད་པར་གྱུར་པ་རྣམས་ཀྱིས་འདིར་ཕུལ་བ་ཡིན་ལ་དེ་དག་གི་མཐུས་འདི་བལྟ་བར་མི་ནུས་ཏེ་ལྷ་དེ་དག་གི་མཐུ་ནི་དེ་ལྟ་བུ་ཡིན་ནོ། །དེ་དག་ཀྱང་ཇི་ལྟར་ཁྱེད་ཅག་བཞིན་ཤིན་ཏུ་བག་མེད་པ་ཡིན་ནོ། །དེ་ནས་སྨད་པར་བདག་ཉིད་ཀྱིས་རིག་ཅིང་ལེགས་པར་བྱས་པའི་ལས་ཀྱང་ཉམས་པར་རིག་པར་ལྷ་དེ་དག་ཀུན་གྱིས་རྒྱགས་པ་བཅོམ་སྟེ། གུས་པས་མགོ་བོ་སྨད་ཐོར་ཚུགས་རབ་ཏུ་གཡོས། མིག་དང་བཞིན་རབ་ཏུ་དགའ་བར་གྱུར་པ་ཐམས་ཅད་བཅོམ་ལྡན་འདས་ཀྱི་ཁང་པ་བརྩེགས་པ་དེ་ལ་ཕྱག་འཚལ་བར་བྱེད་དོ། །དེ་ལྟར་ཡིད་ལ་སྐྱོ་བ་སྐྱེས་པ་རྣམས་ཀྱི་ལས་ཉམས་པར་བདག་ཉིད་ཀྱིས་རིག་ནས། སྐྱོ་བ་སྐྱེས་པ་གང་ཁ་ཅིག་གིས་ནི་བྱང་ཆུབ་ཏུ་སེམས་བསྐྱེད། ཁ་ཅིག་གིས་ནི་རང་སངས་རྒྱས་སུ། ཁ་ཅིག་གིས་ནི་ཉན་ཐོས་ཀྱི་བྱང་ཆུབ་ཏུ། ཁ་ཅིག་ནི་བཅོམ་ལྡན་འདས་དེ་ལ་དད་པ་ཆེར་སྐྱེས་སོ། །དེ་ནས་བརྒྱ་བྱིན་གྱི་སྔོན་ན་འདུག་པའི་ལྷ་དེ་དག་ཐམས་ཅད་བཅོམ་ལྡན་འདས་ལ་ཡིད་དད་པ་སྐྱེས་སོ། །དེ་ནས་ལྷའི་རྒྱལ་པོ་བརྒྱ་བྱིན་ཡང་རང་གཅིག་པུ་གང་དུ་བཅོམ་ལྡན་འདས་དེ་བཞུགས་ཤིང་གནས་ལ་ཆོས་ཀྱང་བསྟན་པའི་གཞལ་མེད་ཁང་དེ་ཉིད་དུ་སོང་ནས། བཅོམ་ལྡན་འདས་{{page:{number:868,folio:198b,volume:69}}}འཁོར་བ་འཇིག་དེའི་གཟིམས་ཆ་རྡོ་རྗེ་ལྟ་བུ་དང་ཡོ་བྱད་ཕུན་སུམ་ཚོགས་པ་རྣམ་པ་སྣ་ཚོགས་རྨད་དུ་བྱུང་བ་གང་ཡིན་པ་དེ་དག་ལ་དཔྱོད་པར་བྱེད་དོ། །འདི་ལྟར་གཟིམས་ཆ་འདི་དག་གི་ནང་ན་བཅོམ་ལྡན་འདས་བཞུགས་བཞུགས་པ་ཡིན་ནོ། །སྙམ་ནས་དེ་དག་ལ་ཡང་བརྒྱ་བྱིན་དེ་གུས་པས་མགོ་བཏུད་དེ་ལུས་ཐམས་ཅད་ཀྱིས་ཕྱག་འཚལ་ཞིང་། བཅོམ་ལྡན་འདས་དེ་ལ་གུས་པ་ཆེན་པོས་གཟིམས་ཆའི་གདན་གྱི་གཞི་དེ་ལ་ཕྱག་འཚལ་བར་བྱེད་དོ། །དེས་དེ་ལ་ཕྱག་འཚལ་ཏེ་ལངས་པ་དང་རྩིག་ངོས་དག་ལ་འདི་ལྟར་ཚིགས་སུ་བཅད་པ་དེ་བྲིས་པ་མཐོང་བ། གཡང་སར་ལྷུང་བའི་གང་ཟག་ནི། །གལ་ཏེ་འཚོ་བར་འགྱུར་ཡང་སྲིད། །བག་མེད་པར་ནི་ལྟུང་བ་དག །ནམ་ཡང་བདེ་སྐལ་མི་འཐོབ་བོ། །གལ་ཏེ་ལས་རྣམས་ཐམས་ཅད་ལ། །གང་ཟག་ཤིན་ཏུ་བག་མེད་པ། །དེ་ནི་ཉིན་དང་མཚན་དག་ཏུ། །ནམ་ཡང་དགེ་བར་མི་འགྱུར་རོ། །འཇིག་རྟེན་ཅུང་ཟད་བདེ་གང་དང་། འཇིག་རྟེན་འདས་པའི་འདོད་པ་གང་། །དེ་དག་བག་མེད་པ་ཡིས་འཇིག །དེ་བས་དེ་ནི་ཡོངས་སུ་སྤོངས། །བག་ཡོད་བདུད་རྩིའི་གཞི་ཡིན་ལ། །བག་མེད་འཆི་བའི་གཞི་ཡིན་ཏེ། །བག་ཡོད་པས་ནི་མི་འཆི་ཞིང་། །བག་མེད་པས་ནི་རྟག་ཏུ་འཆི། །བག་ཡོད་པས་ནི་ལྷ་རྣམས་ཀྱི། །གཙོ་བོ་མཆོག་དང་ལྡན་པར་འགྱུར། །བག་མེད་འཁོར་བའི་གཞི་ཡིན་ལ། །བག་ཡོད་འཁོར་བའི་ཕ་རོལ་འགྲོ། །དེ་ལྟ་བས་ན་བག་མེད་སྤོངས། །ཐམས་ཅད་དུ་ནི་བདེ་ལྡན་འགྱུར། །གང་ཞིག་རྟག་ཏུ་བདེ་འདོད་ཅིང་། །སྡུག་བསྔལ་ལས་ནི་འཇིགས་པ་གང་། །བག་མེད་མི་ལ་དུག་དང་འདྲ། །དེ་ཡིས་བག་མེད་རྣམ་པར་སྤོངས། །སྐྱེ་བོ་བྱ་བ་ངན་བྱས་པ། །བག་མེད་ཉིད་ལ་མངོན་དགའ་སྟེ། །བག་མེད་དུག་གིས་རྨོངས་པ་རྣམས། །གཡང་སར་རབ་ཏུ་ལྟུང་བར་འགྱུར། །བག་ཡོད་གཞན་དུ་ལེགས་པར་འགྱུར། །བག་མེད་པ་ལྟ་ག་ལ་ཞིག །བག་ཡོད་པ་ཡིས་བདེ་འགྱུར་ལ། །བག་མེད་པས་ནི་སྡུག་བསྔལ་ཏེ། །བདེ་དང་སྡུག་བསྔལ་གཞི་འདི་དག །ཐམས་ཅད་བསྡུས་ཏེ་བཤད་པ་ཡིན། །ཡོན་ཏན་སྐྱོན་དག་རྣམ་ཤེས་གང་། །དེ་ནི་གང་བཟང་ལེན་པར་བྱེད། །དེ་ནས་བརྒྱ་བྱིན་གྱིས་ཚིགས་{{page:{number:869,folio:199a,volume:69}}}སུ་བཅད་པ་དེ་དག་སྨྲས་ནས། དེ་ནས་ཡང་གུས་པ་ཆེན་པོ་སྐྱེས་པའི་ཡིད་རབ་ཏུ་གསལ་བས་བཅོམ་ལྡན་འདས་དེ་ཉིད་ལ་ཕྱག་འཚལ་ལོ། །དེ་ནས་ཡུན་རིང་དུ་བག་ཡོད་པ་བསྔགས་ཤིང་བག་མེད་པ་སྨད་ནས་ཡང་ལྷ་དེ་དག་ག་ལ་བ་དེ་ཉིད་དུ་སོང་ངོ་། །དེ་ནས་ལྷ་རྣམས་ཀྱང་བརྒྱ་བྱིན་དེ་མཐོང་ནས། དེ་དག་གུས་པས་རིངས་ཐབས་སུ་བརྒྱ་བྱིན་ག་ལ་བ་དེར་དོང་ངོ་། །དེ་ནས་བརྒྱ་བྱིན་གྱིས་ཀྱང་དེ་དག་གི་ནང་དུ་ཚིགས་སུ་བཅད་པ་འདི་དག་སྨྲས་ཏེ། འདི་ལྟར་ཚིགས་སུ་བཅད་པ་འདི་དག་ནི་བདག་ཅག་ལ་ཕན་པ་དང་བདེ་བའི་ཕྱིར། བཅོམ་ལྡན་འདས་དོན་མཛད་པར་བཞེད་པ་དེས་བྲིས་པ་ཡིན་ནོ། །དེ་དག་ཐོས་ནས་ཡིད་རབ་ཏུ་དང་བའི་ལྷ་དེ་དག་ཀུན་ཀྱང་བཅོམ་ལྡན་འདས་ལ་ཕྱག་འཚལ་ཞིང་འདི་སྐད་ཀྱང་སྨྲ་སྟེ། འདི་ལྟར་བཅོམ་ལྡན་འདས་དེ་ངེས་པར་སྐྱེ་བོའི་མིག་ཡིན་ཏེ། དེས་བདག་ཅག་གི་དོན་དུ་ཚིགས་སུ་བཅད་པ་འདི་དག་གསུངས་པ་ལྟ་ཞེས་སྨྲས་ནས། དེ་དག་དེ་ན་ཡུན་རིང་ཞིག་ཏུ་ཤིན་ཏུ་བག་ཡོད་པར་གྱུར་ཏོ། །དེ་ནས་གཞན་ཡང་ལྷ་དག་གིས་སིལ་སྙན་དང་རོལ་མོའི་སྒྲ་དབྱངས་རྣམ་པ་ཤིན་ཏུ་མང་པོ་དག་བླངས་པ་དང་དེ་ནས་ལྷ་དེ་དག་གིས་འདི་ལྟར་འདི་དག་ནི་ཞིབ་ཏུ་སྤྱོད་པའི་ལྷ་དག་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་སྟེ། གནས་འདིར་དོང་ཞིང་སིལ་སྙན་དང་རོལ་མོའི་སྒྲ་དབྱངས་སྣ་ཚོགས་ཉེ་བར་ལེན་ལ། ལྷ་མོའི་ཚོགས་རྣམ་པ་དུ་མ་གླུ་དབྱངས་ལེན་ཞིང་འདིར་འོང་ངོ་སྙམ་དུ་དེ་དག་རིག་ནས། གང་ལྷ་དེ་དག་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་བར་བདག་ཅག་ཀྱང་དེ་དག་གི་དྲུང་ཉིད་དུ་ངེས་པར་འདོང་བར་བྱའོ་སྙམ་མོ། །དེ་ནས་དེ་ལྟར་རིག་ནས་བག་མེད་པའི་ངོ་བོ་ཉིད་ཀྱིས་ཕྲོགས་པ་རྣམས། དེ་ནས་ཡང་སིལ་སྙན་གྱི་སྒྲ་དང་གླུ་དབྱངས་དང་རོལ་མོའི་སྒྲ་སྣ་ཚོགས་ཕྱུང་ནས། ཞིབ་ཏུ་སྤྱོད་པའི་ལྷ་དེ་དག་ག་ལ་བ་དེར་ཕན་ཚུན་ཤིན་ཏུ་མཐོང་བར་འདོད་པ་རྣམས་དོང་སྟེ། ཡིད་རྟག་པར་རབ་ཏུ་དགའ་བའི་ཚལ་དང་ཉེ་བའི་ཚལ་རིན་པོ་ཆེ་སྣ་ཚོགས་དང་ལྡན་པ། གསེར་གྱི་ལྕུག་མ་འཕྱང་བས་ཁེབས་པ་རྣམས་སུ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་ཕན་ཚུན་དགའ་བར་བྱེད་རྩེ་བར་བྱེད་{{page:{number:870,folio:199b,volume:69}}}དགའ་དགུར་སྤྱོད་པར་བྱེད་དོ། །དེ་ཟད་ནས་རབ་ཏུ་ལྟུང་སྟེ་ལས་ཉེ་བར་འགྲོ་བ་ཇི་ལྟ་བ་བཞིན་འཁོར་བར་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །ངན་སོང་གི་སྒོ་བཅད་པ་གང་ཡིན་པ་དེ་དག་གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་ཡུལ་ཤིན་ཏུ་རྒྱས་པ་འབབ་ཆུ་དང་ཆུ་བོ་དང་ལྟེང་ཀ་རབ་ཏུ་མང་བ་ཕུན་སུམ་ཚོགས་པ། རྟག་ཏུ་ལེགས་པར་བྱས་པའི་ལས་ཀྱི་མཐའ་རྣམས་སུ་ཤིན་ཏུ་རྒྱས་པར་འགྱུར་ཏེ། མཆོག་ཏུ་རྒྱ་ཆེ་བའི་རྒྱལ་པོའམ་བློན་པོ་ཆེན་པོ་སྐྱེ་བོ་ཀུན་དགའ་བ། བློ་གྲོས་རྒྱ་ཆེ་ཞིང་སྦྱིན་པ་དང་ཚུལ་ཁྲིམས་ལ་མངོན་པར་དགའ་ལ་རྟག་ཏུ་དགེ་བ་བྱེད་པར་མངོན་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་གཟི་བརྗིད་འབར་བ་ཞེས་བྱ་བ། ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། འདི་ལྟར་སྐྱེས་བུ་དམ་པ་དགེ་བ་དང་ལྡན་པ། སྐྱེས་བུ་དམ་པ་རྟག་ཏུ་བག་ཡོད་པ་དང་ལྡན་པར་གྱུར་པ། སེམས་ཅན་རྣམས་ལ་ཕན་པར་འདོད་པ། ལས་ཀྱི་འབྲས་བུ་ལ་དད་པ། སྐྱེས་བུ་དམ་པ་འདུ་བ་གང་གིས་སྲོག་གཅོད་པ་དང་མ་བྱིན་པར་ལེན་པ་སྤངས་པས་འགྱུར་ཏེ་འདི་ལྟ་སྟེ། ཤིང་ཤ་བ་སྐྱེ་བའི་ནང་ངམ་ཨ་མྲ་སྐྱེ་བའི་ནང་ངམ། ནཱ་ཌི་ཀེ་ར་སྐྱེ་བའི་ནང་ན་སྒོ་ང་ཡོད་པ་དག་བྱའམ་སྦྲུལ་དག་གིས་བཟུང་ན། དེ་དག་གཞན་ལ་ཕན་པར་ཞུགས་པ་སྙིང་རྗེས་བརླན་པའི་ཡིད་ཀྱིས་ཐར་བར་བྱེད་པ་ཡིན་ཏེ། དེ་ལྟར་སྲོག་ཆགས་དག་ཐར་བར་བྱེད་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་ཤིང་བ་ལ་ཤའི་ཚལ་དུ་བ་ལ་ཤའི་ལོ་མ་ཡང་ལེན་པར་མི་བྱེད་ལ། གཞན་གྱིས་བླངས་པར་ཤེས་ནས་ཀྱང་ཟློག་པར་བྱེད། ལམ་དུ་ཞུགས་པ་ན་འབྲ་གོ་ས་ལ་ལྷུང་བ་ཡང་ལེན་པར་མི་བྱེད་ལ། གཞན་གྱིས་བླངས་པར་ཤེས་ནས་ཀྱང་ཟློག་པར་བྱེད་པ་ཡིན་ཏེ། དེ་ལྟར་མ་བྱིན་པར་ལེན་པ་སྤངས་པ་ཡིན་ནོ། །དགེ་བ་སྤྱོད་པ་ཇི་ལྟ་བུ་ཡིན་ཞེ་ན། འདི་{{page:{number:871,folio:200a,volume:69}}}ལ་སྦྱིན་པ་ལ་མངོན་པར་དགའ་སྟེ། ལོ་ཉེས་བྱུང་བའི་ཚེ་དགེ་སྦྱོང་དག་ལ་ལོ་ལྔ་པའི་གཞལ་བ་ཕྱེད་སྦྱིན་ནམ་སྡོམ་པ་བླངས་པའི་ནད་པ་དག་ལ་ཟས་སྦྱིན་པར་བྱེད་ཅིང་། གཞན་དག་ཀྱང་དེ་ཉིད་ལ་རབ་ཏུ་འཇོག་པར་བྱེད་དགའ་བར་བྱེད་རབ་ཏུ་དགའ་བར་བྱེད་ལས་ཀྱི་འབྲས་བུ་སྟོན་པར་བྱེད། སངས་རྒྱས་དང་ཆོས་དང་དགེ་འདུན་རྟག་པར་རྗེས་སུ་དྲན་པར་བྱེད། ཕ་མ་འམ་དགེ་བསྙེན་སྡོམ་པ་བླངས་པ་ཕལ་པ་ལ་ཡང་ན་བའི་གསོས་སྨན་གྱི་རྐྱེན་གྱི་ཡོ་བྱད་སྦྱིན་པར་བྱེད། གཞན་དག་ཀྱང་དེ་ཉིད་ལ་དེ་ལྟར་རབ་ཏུ་འཇོག་པར་བྱེད། ལས་ཀྱི་འབྲས་བུ་ཡང་སྟོན་པར་བྱེད། ཡང་དང་ཡང་དུ་གཞན་ལ་ཕན་པར་རབ་ཏུ་ཞུགས་ཤིང་། སྡིག་པའི་གྲོགས་པོ་དང་སྤྱོད་པར་མི་བྱེད། ཐད་ཀར་ཟུར་ཙམ་ཡང་མི་གནས། དེ་དང་ལྷན་ཅིག་སྨྲ་བར་མི་བྱེད། དེ་ལ་ཚིག་ཙམ་ཡང་མི་སྨྲ། ལུས་དང་ངག་གི་ལས་ཀྱི་མཐའ་རྟག་ཏུ་ལེགས་པར་བསྡམས་པ། བདག་ལ་ཕན་པ་དང་གཞན་ལ་ཕན་པར་ཞུགས་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་གཟི་བརྗིད་འབར་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། རང་གི་འོད་ཟླ་བའི་འོད་དང་མཚུངས་པ་ཡིན་ནོ། །ས་གཞི་དེ་ཡང་ཉམས་དགའ་བ་འདི་ལྟ་བུ་ཡིན་ཏེ་འདི་ལྟ་སྟེ། ཚལ་དང་ཉེ་བའི་ཚལ་རིན་པོ་ཆེ་སྣ་བདུན་གྱིས་ཤིན་ཏུ་གང་བ་ཡིན། ཆུ་བོ་ཡང་ཆུ་འབབ་པ་སྣ་ཚོགས་འབྱུང་ཞིང་། པད་མ་སྡོང་བུ་བཻ་ཌཱུརྱ་རྣམས་ཀྱིས་ཡོངས་སུ་བསྐོར་བ་ཡིན། པད་མ་གསེར་གྱི་འདབ་མ་རྣམས་ཀྱིས་ཀྱང་ཆུ་བོ་དེ་དག་ཁེབས་པ་ཡིན་ལ། ཆུ་རབ་ཏུ་གསལ་བ་གསེར་གྱི་རྡོ་སྣ་ཚོགས་པ་རྣམས་ཀྱིས་སྒྲ་མཐོན་དམན་དུ་འབྱིན་པ། གར་བྱེད་པ་ལྟ་བུར་འབབ་པ། བྱ་སྣ་ཚོགས་སྒྲ་འདྲེས་པར་འབྱིན་པ་རབ་ཏུ་དགའ་བ་མང་བ་དང་། ལྷ་དང་ལྷ་མོའི་ཚོགས་རབ་ཏུ་དགའ་བས་གང་ཞིང་གསེར་གྱི་རི་བོའི་རྩེ་ལ་རྒྱུ་བ་གཞན་དག་བཻ་ཌཱུརྱའི་རི་ལ་རྒྱུ་བ་བྱ་ངང་པ་དང་ཀཱ་རཎྜ་བ་དང་ངུར་པའི་ཚོགས་མྱོས་པ་སྒྲ་སྣ་ཚོགས་འབྱིན་པ། པད་མའི་ཚལ་གྱི་གསབ་གསེབ་ན་ལྷ་དང་ལྷ་མོའི་ཚོགས་རབ་ཏུ་དགའ་ཞིང་དགོད་པ་འགྲམ་གཉི་ག་{{page:{number:872,folio:200b,volume:69}}}ལྷའི་ཚོགས་རྣམས་ཀྱིས་ཀུན་དུ་གང་བ་ཡིན་ཏེ། ཆུ་བོ་དེ་དག་ཐམས་ཅད་ཀྱི་རླབས་རབ་ཏུ་འབྱུང་བའི་སྒྲ་ཡིད་དུ་འོང་བ་འབྱུང་བ་ཡིན་ནོ། །གཞན་ཡང་པད་མའི་རྫིང་དག་ཡོད་དེ། པད་མའི་གསབ་གསེབ་དེ་དག་ན་ཡང་རིན་པོ་ཆེ་སྣ་ཚོགས་ཀྱི་བུང་བ་འོད་གསལ་ཞིང་མཛེས་པ་སྣ་ཚོགས་ཀྱིས་བརྒྱན་པ་ཡིན་ནོ། །ལྷ་དག་དེ་དག་ལ་ཡང་རྟོག་པར་བྱེད་དེ་ལྷའི་ཚོགས་ཀྱིས་ཡོངས་སུ་བསྐོར་བ། ལུས་རིན་པོ་ཆེ་སྣ་ཚོགས་ཀྱིས་རྣམ་པར་བརྒྱན་པ། འོད་ཀྱི་ཕྲེང་བ་རྒྱ་ཆེ་བ་དག་ཆུ་བོ་དེ་དག་ན་རྩེ་བར་བྱེད་ཅིང་དུས་ཡུན་རིང་དུ་དགའ་བ་ངེས་པར་མཐར་བྱེད་ཅེས་བྱ་བའི་ཚལ་དེར་འདོང་བར་བྱེད་དེ་རྩེ་བའི་ཕྱིར་ཉེ་བར་འདོང་ངོ་། །སིལ་སྙན་དང་རོལ་མོའི་སྒྲ་སྣ་ཚོགས་འབྱིན་པ་རྗེས་སུ་འབྲང་ཞིང་ཕན་ཚུན་གྲོགས་སུ་གྱུར་པ་རྒྱགས་པ་འབའ་ཞིག་དོན་དུ་བྱེད་པ་དེ་དག་ཚལ་དེར་དོང་ནས། པད་མའི་ཚལ་པི་ཝང་གིས་རྩེ་བ་ཞེས་བྱ་བ་ཀུན་ནས་དཔག་ཚད་ལྔ་བརྒྱར་མཚུངས་པར་གང་བ་དེར་དགའ་བར་གནས་པ་དག་འཇུག་པར་བྱེད་དོ། །པད་མ་དེ་དག་ཀྱང་མདོག་དང་རོ་དང་དྲི་མཆོག་དང་ལྡན་ཞིང་མཐོ་རིས་དང་འཐུན་པའི་ཆང་གིས་ཤིན་ཏུ་གང་བ་ཡིན་ནོ། །དེ་ནས་ལྷ་ཤིན་ཏུ་བདེ་བ་དེ་དག་ཆང་ཞིམ་པོ་དེ་དག་ལ་འཐུང་ཞིང་གླུ་ལེན་ཏོ། །དེ་ནས་བག་མེད་པར་གནས་པ་དེ་དག་བྱ་བགེགས་མི་བྱེད་པར་འགྲོ་བ་ཞེས་བྱ་བས་མཐོང་སྟེ། དེ་དག་གིས་ལྷ་བག་མེད་པར་གནས་པ་དེ་དག་ལ་མངོན་པར་བརྟགས་ནས་འདི་ལྟར་ཚིགས་སུ་བཅད་དེ་སྨྲས་པ། ཁྲེལ་མེད་ངོ་ཚ་མེད་པ་དང་། །ལེ་ལོའི་སྡིག་པའི་གྲོགས་པོ་རྣམས། །འདི་དག་མཐོ་རིས་ས་བོན་མིན། །མཁས་པས་དེ་དག་བསྲུང་བར་གྱིས། །ཁྲེལ་མེད་ངོ་ཚ་མེད་པ་དང་། །རྟག་ཏུ་སྡིག་པ་རྗེས་སུ་སྤྱོད། །མི་ནི་གཡང་ས་ལས་ལྟུང་སྟེ། །དེ་ནི་ཕྱི་ནས་རིག་པར་འགྱུར། །མ་དད་པ་དང་རྨུགས་དང་གཉིད། །དེ་བཞིན་གར་ཡང་འཇིགས་མི་བྱེད། །འཆབ་དང་འཚིག་དང་རྨོངས་པ་ནི། །དེ་དག་མཐོ་རིས་རྒྱུར་མི་འགྱུར། །ཆང་འཐུང་བརྫུན་ཚིག་རབ་ཏུ་སྨྲ། །གནོད་སེམས་དེ་བཞིན་ལྷག་པར་བརྐམ། །ལས་འབྲས་ལ་ནི་དད་མེད་པ། །ཀུན་དུ་སེམས་ཅན་དམྱལ་བའི་རྒྱུ། །ཡིད་ཀྱི་སྐྱོན་དང་གནོད་སེམས་དང་། །སྡང་བའི་ལས་རྣམས་བསྲུང་བར་གྱིས། །{{page:{number:873,folio:201a,volume:69}}}མི་ཀུན་སྡང་བའི་ལས་ཀྱིས་སུ། །སེམས་ཅན་དམྱལ་བ་ཉེ་བར་རྟོག །བརྟན་པ་མེད་པ་སྡིག་སྤྱོད་ཅིང་། །རྟག་ཏུ་འདོད་པའི་དབང་དུ་སོང་། །ལེ་ལོ་ཁོར་མོར་བརྫུན་སྨྲ་བ། །དེ་ནི་དགེ་བའི་འོས་མིན་ནོ། །གང་གི་ཚུལ་ཁྲིམས་འཆིང་བུ་དང་། །སྤྲིན་གྱིས་ཁེབས་ལྟར་སྨད་པ་དག །དེ་ནི་སྨད་པའི་ཚུལ་ཁྲིམས་ཀྱིས། །མི་ནི་སྨད་པར་སྐྱེ་བར་འགྱུར། །གང་དག་སྡིག་ལ་བློ་གནས་པ། །དེ་དག་མུན་པ་མཐའ་མེད་ལ། །གང་དག་སངས་རྒྱས་བློ་གནས་པ། །དེ་དག་མུན་པ་བསལ་བ་ཡིན། །དེ་བཞིན་དུ་ཆོས་དང་དགེ་འདུན་ལ་ཡང་བརྗོད་པར་བྱའོ། །བག་མེད་རྨོངས་པའི་ལྷ་རྣམས་ནི། །ཡང་དང་ཡང་དུ་ཆང་གིས་རྨོངས། །བག་མེད་གཉིད་ཀྱིས་རྨོངས་པ་དེ། །མི་རྣམས་སེམས་ཅན་དམྱལ་བར་རྒྱུ། །ཇི་ལྟར་སྐྱེས་ན་ངེས་པར་ནི། །འཆི་བ་ཡོད་པ་དེ་ལྟ་བུར། །སྐྱེ་བོ་སྐྱེ་བ་ཡོད་པ་ཡི། །སྟེང་ན་འཇིག་པ་ཡོད་པར་འགྱུར། །བག་མེད་རྒྱ་ལྟ་བུ་ཡིས་བཟུང་། །རྒྱ་མཚོ་ལྟ་བུའི་ཡུལ་དུ་བརླུབས། །སྲེད་པའི་ལྕགས་སྒྲོག་དག་ཏུ་བཅུག །ལྷ་རྣམས་དུ་མར་རྩེ་བར་བྱེད། །སྐྱེས་མ་ཐག་ཏུ་ལྷ་དག་གི། །སྐད་ཅིག་དེ་ལ་བདེ་ཟད་འགྱུར། །བག་མེད་པ་ཡིས་བསྒྲིབས་པའི་སེམས། །དབང་མེད་པ་དག་ཤེས་མི་འགྱུར། །བག་མེད་པ་ཡིས་འཁྲུལ་པའི་ཡིད། །རྟག་ཏུ་ཡུལ་ལ་འདོད་པར་བྱེད། །འདོད་པའི་བདེ་བས་ཚིམ་མེད་པ། །ལྷ་རྣམས་དག་ནི་སྡུག་བསྔལ་ལོ། །གང་ཞིག་སྲེད་པའི་དབང་སོང་བ། །ལྷ་དེ་སྐད་ཅིག་ཐང་ཅིག་དང་། །ནམ་ཡང་ཡུད་ཙམ་དག་ཏུ་ཡང་། །ཉེ་བར་སྤྱོད་པར་མི་འགྱུར་རོ། །གང་དུ་ལྷ་དག་དབང་མེད་ཅིང་། །འདོད་པའི་དབང་སོང་རྩེ་བྱེད་པ། །ས་འདི་སྲེད་པས་ཉོན་མོངས་ཏེ། །རྣམ་པར་རྟོག་པ་བརྒྱ་ཡིས་བསྒྲིབས། །ཇི་ལྟར་དམྱལ་བར་རྒྱུ་བ་རྣམས། །དེ་ཡི་མེ་ཡིས་སྲེག་པར་བྱེད། །དེ་ལྟར་འདོད་པ་ལས་བྱུང་མེས། །ལྷ་རྣམས་དག་ནི་སྲེག་པར་བྱེད། །བཀྲེས་དང་སྐོམ་ལས་བྱུང་བའི་མེས། །དེ་ལྟར་ཡི་དགས་རྣམས་ཀྱང་སྲེག །གསོད་པའི་མེ་ཡིས་དུད་འགྲོ་རྣམས། །མི་རྣམས་ཀུན་དུ་ཚོལ་བས་སོ། །དེ་ལྟར་ཀུན་ནས་བྱུང་བའི་མེས། །སེམས་ཅན་འཇིག་རྟེན་མ་ལུས་པར། །ཀུན་ནས་ཡོངས་སུ་{{page:{number:874,folio:201b,volume:69}}}བསྐོར་ནས་སུ། །སྲེག་པར་བྱེད་ཀྱང་མི་རིག་གོ། །དེ་ལྟར་བྱ་དེ་དག་གིས་ལྷ་དེ་རྣམས་ལ་མངོན་པར་བརྟགས་ནས། ཡང་དང་ཡང་དུ་རབ་ཏུ་གོ་བར་བྱེད་དོ། །དེ་ནས་དེ་ན་ལྷ་གང་དག་སྔོན་ལས་དགེ་བ་བྱས་ཤིང་སྤྱད་པ་དེ་དག་གལ་ཏེ་ཡང་བྱ་དེ་དག་གི་སྒྲ་རྣར་ཐོས་ནས་འཐུང་བར་མི་བྱེད་དེ། ཡུད་ཙམ་ཞིག་བག་ཡོད་པ་དང་ལྡན་ནས། དེ་ནས་ཡང་ཡུལ་སྒྲ་དང་རེག་པ་དང་གཟུགས་དང་རོ་དང་དྲི་སྡུག་པ་དཔེ་མེད་པ་རྣམས་ཀྱི་དབང་དུ་སོང་སྟེ། དེའི་ངོ་བོ་ཉིད་ཀྱི་དབང་དུ་སོང་བའི་ཡིད་དག་དེ་ནས་ཡང་སིལ་སྙན་ཡན་ལག་ལྔ་དང་ལྡན་པས་ཚལ་དང་ཉེ་བའི་ཚལ་རྣམས་སུ་ལྷ་དག་རྩེ་ཞིང་གང་དང་གང་མྱོང་བར་འདོད་པ་དེ་དང་དེ་ཤིན་ཏུ་མྱོང་ངོ་། །ལྷ་དང་ལྷ་མོ་འབུམ་སྙེད་ཀྱིས་ཡོངས་སུ་བསྐོར་ཅིང་རང་གིས་བྱས་པ་ལ་སྤྱོད་པ་ཁ་ཅིག་ནི་བཻ་ཌཱུརྱ་དང་། ཨན་ད་རྙིལ་དང་སྤུག་ལས་བྱས་པའི་རི་རབ་ཀྱི་རིའི་རྩེ་མོ་དང་ཚལ་དང་ཉེ་བའི་ཚལ་གྱི་ས་དང་འབབ་ཆུ་དང་ལྟེང་ཀ་པད་མས་རྣམ་པར་བརྒྱན་པ་རིའི་རྩེ་མོ་བྱ་སྡུག་གུ་སྣ་ཚོགས་ཀྱིས་རྣམ་པར་བརྒྱན་པ། བཻ་ཌཱུརྱའི་འདབ་མ་དང་གསེར་གྱི་ཟེ་བ་དང་ཤེལ་གྱི་སྡོང་བུའི་པད་མའི་རྫིང་དག་ཏུ་བུང་བའི་ཚོགས་ཀྱིས་ཤིན་ཏུ་གང་བའི་ཡུལ་དཔེ་མེད་པ་ཆུ་བོའི་ཀླུང་ལྟ་བུ་རྣམ་པ་སྣ་ཚོགས་ཀྱི་དབང་དུ་སོང་བ་ན་ཡང་དང་ཡང་དུ་རྩེ་བར་བྱེད་ཀྱང་ངེས་པར་མྱོང་བར་འགྱུར་བའི་སྡུག་བསྔལ་གང་ཡིན་པ་དེ་དག་མི་རིག་སྟེ། དེ་ལྟར་ཇི་སྲིད་དུ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་ཕན་ཚུན་གྲོགས་སུ་གྱུར་པ་དག་དགའ་བར་བྱེད་རྩེ་བར་བྱེད་དོ། །དེ་ཟད་ནས་ལྟུང་བར་འགྱུར་ཏེ། ཇི་ལྟར་ཉི་མ་ནུབ་ན་ཉིན་མོ་ཟད་པ་དེ་ལྟར་ལྷ་རྣམས་ལེགས་པར་བྱས་པ་ཟད་ན་མཐོ་རིས་ཀྱི་མཐའ་ནས་ལྟུང་བར་འགྱུར་རོ། །ལྷུང་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན་ལས་དེ་དང་རྒྱུ་འཐུན་པར་དེ་ཤིན་ཏུ་བདེ་བར་འགྱུར་ཏེ། ནོར་མང་བ་དང་མཆོག་ཏུ་རྒྱ་ཆེ་བ་ལ་དགའ་བ་དང་། དམ་པའི་ཆོས་ལ་དགའ་བ་དང་། རྟག་ཏུ་ཤེས་པ་ལ་དགའ་བ་དང་། དགེ་སྦྱོང་དང་བྲམ་ཟེ་ལ་དགའ་བ་དང་། ཚེ་རིང་པོར་འགྱུར་བ་ཡང་{{page:{number:875,folio:202a,volume:69}}}མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཟླ་བའི་གནས་ལྟར་རྒྱུ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན་དགེ་བའི་ལས་ཀྱི་མཐའ་སྤྱོད་པ་སེམས་དྲི་མ་དང་བྲལ་བ། སེམས་ཤིན་ཏུ་བསྒོམས་པ། ཡིད་ཤིན་ཏུ་བསྒོམས་པ་གང་གིས་སངས་རྒྱས་ཀྱི་སྐུ་གཟུགས་བྱ་བ་སྐྱོན་མེད་པར་བྱས་པ་དང་། དེ་བཞིན་དུ་བཅོམ་ལྡན་འདས་ཀྱི་སྐུ་གཟུགས་གསེར་རམ་དངུལ་ལམ་ཟངས་སམ་ལྕགས་ལས་བྱས་པ་ལ་ཡིད་དང་བས་པིར་རམ་རབ་ཏུ་གསལ་བར་བྱེད་པས་སྡུག་པར་བྱེད་ཅིང་སྐུ་གཟུགས་དྲི་མ་དང་བྲལ་བ་མཆོག་ཏུ་སྡུག་པ་དེ་དག་མཐོང་ནས་སྦྱིན་བདག་དེ་ཤིན་ཏུ་སྙིང་དགའ་ལ་སེམས་ཀྱིས་ཀྱང་ཡང་དང་ཡང་དུ་བྱེད་ན། དེ་སེམས་ཀྱི་ཞིང་ཡོན་ཏན་བཟང་པོ་དང་སེམས་ཀྱི་རྒྱུ་སེམས་བསྒོམས་པས་དགེ་བ་སྤྱོད་པ་བདེ་བ་དང་ལྡན་པར་འགྱུར། གཞན་ཡང་སྲོག་གཅོད་པ་དང་མ་བྱིན་པར་ལེན་པ་སྤོང་བ་ཡིན་ཏེ། སྲོག་ཆགས་རྣམས་ལ་ཡིད་ཀྱིས་ཀྱང་གསོད་པར་མི་བྱེད་ཅིང་གནོད་པར་མི་བྱེད་ལ། གཞན་བྱེད་ན་ཡང་རྗེས་སུ་ཡི་རང་བར་མི་བྱེད་ཕྱིར་ཟློག་པར་བྱེད། དགེ་བའི་ལམ་ལ་རབ་ཏུ་འཇོག་པར་བྱེད་པ་བདག་དང་གཞན་ལ་ཕན་པ་བྱེད་པའི་སྐྱེས་བུ་དམ་པ་དེ་ནི་བདེ་བ་མྱོང་བར་འགྱུར་རོ། །སྲོག་གཅོད་པ་སྤངས་པ་རྣམ་པ་དུ་ཡོད་ཅེ་ན། འདི་ལ་ཤིན་ཏུ་གུས་པས་བསམས་ནས་ཡིད་ཀྱིས་ཀྱང་གསོད་པར་མི་བྱེད་ཅིང་། གསོད་པར་བྱེད་དུ་མི་འཇུག །ལེགས་པར་བྱས་པའི་ལས་བྱེད་པ་དེ་དྲོད་གཤེར་ལས་སྐྱེས་པའི་སེམས་ཅན་མལ་གཞིའི་འོག་ཏུ་སྐྱེས་ནས་ཟ་བར་བྱེད་པ་དེ་དག་ཀྱང་བཟུང་ནས་གསོད་པར་མི་བྱེད་ལ། སྲིན་བུ་ཕྲེའུ་དང་གྲོག་སྦུར་ཡང་གསོད་པར་མི་བྱེད་པ་ཡིན་ཏེ། རྣམ་པ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། ཡང་སྐྱེས་བུ་དམ་པ་དགེ་བ་ལེགས་པར་བྱས་པའི་ལས་ལ་{{page:{number:876,folio:202b,volume:69}}}ཚིམ་པ་མེད་པས་ཐམས་ཅད་དུ་མ་བྱིན་པར་མི་ལེན་ཏེ་དེ་ལྟ་བས་ན་མ་བྱིན་པར་ལེན་པ་སྤངས་པ་ཡིན་ནོ། །རྣམ་པ་ཇི་ལྟ་བུ་ཡིན་རྣམ་པ་དུ་ཡོད་ཅེ་ན། འདི་ལ་གྲང་བས་ཉེན་པའམ་དྲོ་བས་ཉེན་ཀྱང་གཞན་གྱིས་ཡོངས་སུ་བཟུང་བའི་ཤིང་སྐམ་མམ། བོང་བའམ། གདུགས་ཀྱི་གྲིབ་མ་ཙམ་གྱིས་ཀྱང་འཚོ་བར་མི་བྱེད། གྲིབ་མས་འཚོ་བའི་མི་རྣམས་ཀྱི་གྲིབ་མ་འཕྲོག་པར་མི་བྱེད། འགྲོན་པོ་དག་ཤིང་ལྗོན་པའི་གྲིབ་མ་དག་ལ་ངལ་སོ་ཞིང་འདུག་པ་དབང་གིས་བསྐྲད་ནས། གྲིབ་མ་དེ་དག་ལ་བསིལ་བར་འདུག་ཅིང་དེ་དག་ཀྱང་གདུང་བས་གདུངས་ལ་ཤིན་ཏུ་སྡུག་བསྔལ་བར་གྱུར་པ་རྣམ་པ་དེ་ལྟ་བུའི་མ་བྱིན་པར་ལེན་པ་ཡང་ཡོངས་སུ་སྤོང་ཞིང་མི་བྱེད་ལ། གྲིབ་མ་མ་བྱིན་པར་ལེན་པ་གཞན་བྱེད་པ་ཡང་ཕྱིར་ཟློག་པར་བྱེད་པ་ཡིན་ཏེ། མ་བྱིན་པར་ལེན་པ་ཤིན་ཏུ་ཆུང་ངུ་ཡང་སྤོང་ཞིང་སྲོག་གཅོད་པ་ཡང་སྤོང་བ་ནི་ལུས་དང་བྲལ་ནས་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཟླ་བའི་གནས་ལྟར་རྒྱུ་བའི་ལྷ་རྣམས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ། རྒྱུ་རྐྱེན་དང་འཐུན་པར་སྤྱད་པ་དེ་འབྲས་བུ་དེ་དང་འཐུན་པར་འབྱུང་སྟེ་འདི་ལྟ་སྟེ། ཟླ་བ་ཉ་བ་བཅུའི་འོད་ཀྱི་རྣམ་པ་ཇི་སྙེད་ཡོད་པའི་རྣམ་པ་དེ་སྙེད་ཀྱི་འོད་ལྷའི་ལུས་དེ་ཐམས་ཅད་ལས་ཤིན་ཏུ་དྲི་མ་མེད་པ་འབྱུང་ངོ་། །ལྷ་དེའི་འོད་གང་ཡིན་པའི་འོད་དེས་མཐོ་རིས་ཀྱི་ཕྱོགས་དང་བཅས་པ་བརྒྱ་འགྱུར་དུ་གསལ་བ་དང་ལྡན་པར་འགྱུར་རོ། །འོད་དེ་ཡང་ཚ་བ་དང་བསིལ་བ་མེད་དེ་ལྷ་ཐམས་ཅད་ཀྱི་མིག་ཏུ་སྡུག་པ་ཡིན་ནོ། །ལྷ་དེ་དག་ཀྱང་གནས་གཞན་དུ་སྐྱེས་པའི་ལྷ་དེ་དག་གི་འོད་པས་ཁྱད་པར་དུ་འཕགས་པ་ཡིན་ཏེ། དེའི་ལས་དགེ་བའི་མཐུས་ཀུན་ནས་དཔག་ཚད་བཅུར་རིན་པོ་ཆེ་དང་རིན་པོ་ཆེའི་འོད་ཐམས་ཅད་ཀྱང་ཟིལ་གྱིས་མནན་ནས་ལྷ་དེའི་འོད་མངོན་པར་གསལ་ལོ། །དེ་ནས་ལྷ་དེ་ལྷའི་ཚོགས་དུ་མས་ཡོངས་སུ་བསྐོར་ཅིང་སིལ་སྙན་དང་རོལ་མོའི་སྒྲ་སྣ་ཚོགས་འབྱིན་ལ། གླུ་དབྱངས་ཉེ་བར་ལེན་བཞིན་དུ་སྐྱེད་མོས་ཚལ་དགའ་བ་ལྔ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཚལ་དེ་ན་གང་སུམ་ཅུ་རྩ་གསུམ་པ་ཐམས་ཅད་པས་ཁྱད་པར་དུ་འཕགས་པ་ཤིན་{{page:{number:877,folio:203a,volume:69}}}ཏུ་དགའ་བ་ལྔ་འབྱུང་སྟེ་འདི་ལྟ་སྟེ། ཤིང་ལྗོན་པ་རྣམས་ཀྱི་གཟི་བརྗིད་དང་འབྲས་བུ་དང་བྱ་བློ་གྲོས་རྒྱ་ཆེ་བ་དང་པད་མའི་རྫིང་གི་ཆུ་དང་འབབ་ཆུ་རབ་ཏུ་མང་བ་དང་ནམ་མཁའ་ལ་རླུང་དྲི་དང་ལྡན་པ་དྲིལ་བུ་གཡེར་ཀའི་སྒྲ་ལྟ་བུ་དུ་མ་ལྡང་བའོ། །དེ་ནས་ལྷ་དེ་ལྷའི་ཚོགས་ཀྱིས་ཡོངས་སུ་བསྐོར་ནས་དགའ་བ་ལྔའི་ཚལ་དེ་ག་ལ་བ་དེར་འདོང་བར་བྱེད་དེ། སིལ་སྙན་དང་རོལ་མོའི་སྒྲ་དང་གླུ་སྒྲ་རྣམ་པ་སྣ་ཚོགས་ཀྱིས་དགའ་བ་དང་ལྷ་མོ་གཟུགས་བཟང་མོ་དང་ལྡན་ཞིང་ཆ་བྱད་དང་རྒྱན་སྣ་ཚོགས་ཐོགས་པ་རྗེས་སུ་འབྲང་བ་དང་ལྷའི་ཚོགས་རྣམ་པ་སྣ་ཚོགས་ཀྱིས་ཡོངས་སུ་བསྐོར་ཅིང་སིལ་སྙན་དང་རོལ་མོའི་སྒྲ་ཡན་ལག་ལྔ་དང་ལྡན་པ་ཉེ་བར་ལེན་པ་ན་བདེ་བ་ཤིན་ཏུ་རྒྱ་ཆེ་བ་དག་མྱོང་ངོ་། །ཤིང་གི་ཡོན་ཏན་ཤིན་ཏུ་རྒྱ་ཆེ་བ་མངོན་དུ་གྱུར་པ་གང་ཡིན་པའི་ལས་བྱས་པ་དེས་དྲི་ཐམས་ཅད་ཟིལ་གྱིས་མནན་ནས་དཔག་ཚད་ལྔར་འབྱུང་ངོ་། །འདི་ལྟར་མཐོ་རིས་པས་ཀྱང་བཟང་བའི་མཐོ་རིས་ཀྱི་ཤིང་ལྗོན་པ་ཁ་ཅིག་གི་འོད་ནི་ཉི་མ་བས་ལྷག་པར་གསལ་ཏེ་འོད་ཤིན་ཏུ་བཟང་པོ་མི་ཚ་མི་གྲང་ངོ་། །འབྲས་བུ་ཡང་དྲི་དང་རོ་དང་རེག་པ་དང་ལྡན་ཏེ་དྲི་དེ་དག་གིས་དྲི་ཐམས་ཅད་ཟིལ་གྱིས་མནན་ནས་དཔག་ཚད་ལྔར་འབྱུང་ངོ་། །འབྲས་བུ་གཟའ་དང་སྐར་མའི་ཚོགས་ལྟ་བུ་དེ་དག་ལས་ཆང་ཞིམ་པོ་མྱོས་པའི་སྐྱོན་དང་བྲལ་བ་རྣམ་པ་སྣ་ཚོགས་དག་རྟག་ཏུ་འབྱུང་ལ། ཆང་གི་མདོག་དྲི་དང་རོ་སྣ་ཚོགས་སུ་འགྱུར་ཏེ་དེ་དག་གི་དྲི་དཔག་ཚད་ལྔར་འབྱུང་ངོ་། །རོ་ཡང་རྣམ་པ་ཇི་སྙེད་དུ་འདོད་པའི་རྣམ་པ་དེ་སྙེད་དུ་ཆང་དེའི་རོ་འགྲུབ་པར་འགྱུར་ཏེ་ཡོན་ཏན་དེ་སྙེད་དང་ལྡན་པ་ཡིན་ནོ། །བྱ་ཡང་བག་མེད་པ་ཡང་དག་པར་ཁོང་དུ་ཆུད་པར་བྱ་བ་ཞེས་བྱ་སྟེ། དེ་དག་གིས་ནི་ལྷ་ཤིན་ཏུ་བག་མེད་པ་རྣམས་ལ་འདི་ལྟར་ཡང་དང་ཡང་དུ་ཚིགས་སུ་བཅད་དེ་སྨྲས་པ། སྐྱེས་བུ་མཆོག་དག་ཆོས་འདུལ་བ། །རྟབ་རྟབ་པོར་ནི་བྱེད་པ་དེ། །ལེགས་པར་བྱས་པའི་ལས་ཟད་ཅིང་། །ཚེ་ཡང་སྐད་ཅིག་བྱེད་པའི་རྒྱུ། །དར་ལ་བབ་པ་ཤིན་ཏུ་འཇོམས། །སྲོག་ཀྱང་ཐམས་ཅད་བྲལ་བར་བྱེད། །ཕུན་སུམ་ཚོགས་པ་ཐམས་ཅད་འཇིག །བག་མེད་ཡིད་ལ་མ་བྱེད་ཅིག །མཐོ་རིས་རྟག་ཏུ་མི་འཐོབ་ལ། །དལ་བ་རྟག་ཏུ་མི་ལྡན་{{page:{number:878,folio:203b,volume:69}}}པས། ཇི་སྲིད་དེ་ནི་མི་ལྟུང་བར། །དེ་སྲིད་དགེ་ལ་བརྩོན་པར་གྱིས། །ཆོས་ལ་ཤིན་ཏུ་བསྡམས་པ་དང་། །སེམས་ཀྱང་བསྲུང་བ་བྱས་པས་ནི། །གང་ན་སྐྱོན་དག་མེད་པ་ཡི། །སྔོན་མ་མཐོང་བའི་གནས་འཐོབ་འགྱུར། །གང་དག་རྟག་ཏུ་ཡིད་གཡེངས་ཤིང་། །ཆོས་ལའང་གཞོལ་བར་མི་བྱེད་པ། །དེ་དག་གི་ནི་བདེ་བ་འདི། །དོན་མེད་འགྱུར་ཏེ་མི་ལྡོག་གོ། །ཚུལ་ཁྲིམས་གཞིས་ནི་ལུས་ཅན་གྱིས། །མཐོ་རིས་རྣམས་སུ་དེ་འདི་ཐོབ། །ཚུལ་ཁྲིམས་དེ་ལ་མི་སྟེན་གང་། །དེ་ནི་ཕྱི་ནས་ཡོངས་སུ་གདུང་། །དེ་བས་ཚུལ་ལྡན་རྟག་པར་ནི། །ཚུལ་ཁྲིམས་ཉིད་ལ་བསྟེན་པར་བྱ། །ཚུལ་ཁྲིམས་མེད་པ་རྨོངས་པའི་མི། །མཐོ་རིས་སུ་ནི་འགྲོ་མི་འགྱུར། །ལྷ་ཡི་འདོད་པ་ལྔ་ལྡན་པ། །བདེ་བ་སྤྱོད་པ་གང་ཡིན་འདི། །དེ་ནི་ཚུལ་ཁྲིམས་དག་པ་ཡི། །འབྲས་བུ་ཆེན་པོ་ཐོབ་པ་ཡིན། །བག་མེད་དུག་གིས་ཤིན་ཏུ་རྨོངས། །འདོད་པ་སྤྱོད་པའི་ལྷ་གང་དག །འཚོ་བའི་མཐའ་ནི་འཇིག་པ་དང་། །གཡོ་བ་ཐམས་ཅད་མི་རིག་གོ། །བག་མེད་པ་ཡིས་རྣམ་རྨོངས་པ། །ལྷ་རྣམས་དག་ནི་སྟོང་ཕྲག་དང་། །འབུམ་ཕྲག་དག་ནི་དུ་མ་རྣམས། །འདོད་པའི་མེ་ཡིས་རྣམ་པར་བསྲེགས། །བག་མེད་རྣམ་པར་རྨོངས་པ་ཡིས། །མི་རྣམས་ཐམས་ཅད་དབང་དུ་བྱེད། །དེ་ནི་ཕྱི་ནས་ཉོན་མོངས་འཐོབ། །འབྲས་བུ་གང་ཡིན་དེ་རིག་གོ། །ཡུལ་རྣམས་ལ་ནི་རྟག་པར་སེམས། །གཡོ་བ་ཆེན་པོ་རྒྱུག་བྱེད་པ། །ཉོན་མོངས་རྨོངས་པ་སྐྱེད་པ་གང་། །འབྱུང་བར་འགྱུར་བ་དེ་མཐོང་ངོ་། ཡུལ་རྣམས་ལ་ནི་ཆགས་པའི་སེམས། །ཉོན་མོངས་ཁོང་དུ་མི་ཆུད་དེ། །ཉོན་མོངས་གློང་དུ་སྐྱེས་པ་དག །དེ་ནི་ཕྱི་ནས་ཡོངས་སུ་གདུང་། །ཀུན་ཏུ་སྦྱོར་བ་ཕྲ་རྒྱས་བཅས། །ཡུལ་ལ་རྣམ་རྟོག་འབྱུང་བ་ནི། །འཁོར་འདྲ་སེམས་ནི་རྒྱལ་པོ་བཞིན། །དེ་དག་ལྷན་ཅིག་སྤྱོད་པར་འགྱུར། །གང་དག་ཏུ་ནི་ཡིད་འཇུག་པ། །མི་ཤེས་པ་རྣམས་དེར་འཇུག་སྟེ། །མཐུ་ཡིས་ཕན་ཚུན་མྱོས་པ་དག །སྲིད་པ་གསུམ་ན་འཁྱམ་པར་འགྱུར། །བརྟན་པོ་གང་དག་དེ་ཉིད་རིག །མི་བརྟན་སྡུག་བསྔལ་སྟོང་ལ་སོགས། །འགྲོ་བའི་གནས་པ་མཐོང་འགྱུར་ཏེ། །དེ་དག་ལ་ནི་སྡུག་བསྔལ་མེད། །རྟག་ཏུ་འདོད་པ་ཚོལ་བྱེད་པ། །{{page:{number:879,folio:204a,volume:69}}}བུད་མེད་རག་ལས་རྨོངས་པ་གང་། །དེ་དག་ལྷ་ཡི་འཇིག་རྟེན་དུ། །ཐ་མ་དག་ནི་མཐོང་བར་འགྱུར། །རི་འདི་ལྗོན་ཤིང་ཚལ་དུ་བཅས། །རིན་ཆེན་སྣ་ཚོགས་རྣམ་པར་བརྒྱན། །ལྕུག་མ་ཚང་ཚིང་དག་གིས་ཁེབས། །པད་མའི་རྫིང་གིས་རྣམ་པར་བརྒྱན། །འབབ་ཆུ་རྣམ་པ་སྣ་ཚོགས་དང་། །འཁྲི་ཤིང་རྣམས་ཀྱིས་མཛེས་པར་བྱས། །སྐྱེ་བོའི་ལས་ཀྱི་མངོན་སུམ་འདི། །བརྟོལ་ནས་མཁའ་ལ་བྱུང་གྱུར་པ། །རི་རབ་བསྐལ་པའི་མེས་བསྲེགས་ཏེ། །ཐམས་ཅད་དུ་ནི་མི་འབྱུང་ན། །བག་མེད་རྒྱགས་པས་རྨོངས་པ་ཡི། །སྐྱེ་བ་དང་ནི་འཇིག་འགྱུར་བ། །དབུ་བ་ཆུ་བུར་ལྟ་བུ་ཡིན། །དེ་ནི་ལྷ་གང་སྨོས་ཅི་དགོས། །དེ་ནས་དེ་ན་ལྷ་སྔོན་དགེ་བའི་ལས་ཀྱི་མཐའ་སྤྱད་པ་ལ་གོམས་པ་གང་ཡིན་པ་དེ་དག་བྱའི་སྒྲ་དེ་ཐོས་ནས། འདི་ལྟར་བྱ་འདི་དག་རྣམ་པར་སྒྲ་འབྱིན་པ་དེ་བཞིན་ཡིན་ནོ་སྙམ་ནས་དེ་ནས་ཡུད་ཙམ་ཞིག་ཁོང་དུ་ཆུད་དོ། །ཁོང་དུ་ཆུད་ནས་དེ་ནས་ཡང་ཡུལ་ལ་རྣམ་པར་རྨོངས་པ། ཡུལ་རྣམས་ཀྱིས་དབང་དུ་བྱས་པ་ཉིད་སྒྲ་དང་རེག་པ་དང་རོ་དང་གཟུགས་དང་དྲི་སྡུག་པ་རྣམ་པ་སྣ་ཚོགས་དག་གིས་དབང་དུ་བྱས་པ་དག་ཇི་ལྟར་ཚེ་རབས་གཞན་དུ་བྱ་བ་དང་མི་བྱ་བ་དག་བྱས་པ་ལྟར་བྱའི་སྒྲ་དེ་དག་ཅུང་ཟད་ཀྱང་ཡིད་ལ་མི་འཇོག་གོ། །དེ་ལྟར་སེམས་འདི་ད་ལྟར་བྱུང་བའི་ཡུལ་ལ་བརྐམ་ཞིང་མ་འོངས་པའི་ཉོན་མོངས་པ་ཁོང་དུ་མི་ཆུད་ལ་ཤིན་ཏུ་མི་དྲན་ནོ། །ད་ལྟར་བྱུང་བའི་ཡུལ་ལ་མངོན་པར་འདོད་པས་རྨོངས་པ། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་སམ་གལ་ཏེ་ཡང་ལྷ་དང་མི་རྣམས་ཀྱི་ནང་ན་འཁྱམ་མོ། །དེ་ལྟར་ཐོག་མ་མེད་པའི་དུས་ནས་ཉོན་མོངས་པ་རྩུབ་མོ་བྱས་པ་མི་དྲན་ལ་སྡུག་བསྔལ་རྗེས་སུ་མྱོང་སྟེ། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྡུག་བསྔལ་མི་བཟད་པ་ཤིན་ཏུ་ཚ་བ་འབྱུང་ངོ་། །ཐོག་མ་མེད་པའི་དུས་ནས་བཅོས་དཀའ་ཞིང་གདུལ་བ་དཀའ་བ་དེ་དག་ཡིད་ཤིན་ཏུ་རྒྱ་ཆེ་བ་མ་གཏོགས་པར་གདུལ་བར་མི་ནུས་སོ། །དེ་ནས་དགེ་སློང་དེ་དཔྱོད་པར་བྱེད་དེ་བྱ་རྣམས་ལས་གང་གིས་བག་མེད་པར་གནས་པའི་ལྷ་རྣམས་ལ་ཡང་དག་པར་གྱུར་པ། སྙིང་པོ་མེད་པ་མ་ཡིན་{{page:{number:880,folio:204b,volume:69}}}པའི་ཆོས་ཁོང་དུ་ཆུད་པར་བྱེད་སྙམ་ནས། དེས་ཐོས་པ་ལས་བྱུང་བའི་ཤེས་པའམ་ལྷའི་མིག་གིས་བརྟགས་ན། མིའི་འཇིག་རྟེན་ན་གྱད་དམ་སིལ་དཀྲོལ་བའམ་གར་མཁན་རབ་ཏུ་མྱོས་པར་གནས་པ་གང་ཡིན་པ་དེ་དག་གོས་ངུར་སྨྲིག་བགོས་ཏེ་གར་བྱེད་དམ། དེ་ནས་སངས་རྒྱས་ཀྱི་ཡོན་ཏན་གླུ་དབྱངས་སུ་ལེན་ལ། དེ་ལས་ནོར་རྫས་ཀྱི་རྣམ་པའམ་གོས་སམ་འབྲས་བུ་བྷ་ལ་ལཱ་ཏ་ཀ་ཐོབ་པ་དེ་དག་དགེ་སློང་དང་བྲམ་ཟེ་དག་ལ་སྦྱིན་པར་མི་བྱེད་ཀྱི། གཞན་དུ་ན་ཤིན་ཏུ་མགུ་ནས་སྤྱོད་པར་བྱེད་པ་དེ་དག་གོས་ངུར་སྨྲིག་བགོས་པ་ཙམ་ཉིད་ཀྱིས་དེ་ལུས་དང་བྲལ་ནས་ཤི་བའི་འོག་ཏུ་དེའི་ལས་ཀྱི་མཐུས་ལྷ་རྣམས་ཀྱི་བྱ་ཤིན་ཏུ་བདེ་བར་འགྱུར་བ་མཐོང་ངོ་། །དེ་ནས་ཡང་ལྷ་ཕན་ཚུན་གྲོགས་སུ་གྱུར་པ་རྒྱགས་པ་འབའ་ཞིག་དོན་དུ་བྱེད་པ་དག་བཻ་ཌཱུརྱའི་ཤིང་ལྗོན་པ་གསེར་གྱི་འདབ་མ་དང་ཤེལ་གྱི་ལྕུག་མས་དཀྲིགས་པའི་ལོ་མ་དང་། གཞན་ཡང་ལྕུག་མ་དང་། ཤིང་གིས་ཁེབས་པ་དང་བྱི་རུ་མཛེས་པ་སྣ་ཚོགས་དང་། བུང་བ་འབུམ་སྙེད་ཀྱིས་ཡོངས་སུ་བསྐོར་བ་དང་། གསེར་དང་། མུ་ཏིག་གི་ལྡུམ་བུ་སྔོན་པོ་ཉམས་དགའ་བ་རྣམས་ན་བྲོ་རྡུང་གླུ་ལེན་ཏོ། །གཞན་ཡང་རིའི་རྒྱལ་པོ་རི་རབ་ཀྱི་རྩེ་མོ་རིན་པོ་ཆེ་སྣ་བདུན་གྱིས་རྣམ་པར་བརྒྱན་པ། འབར་བའི་ཕྲེང་བ་འཁྲུགས་པ་ལྟ་བུ་དང་། གཞན་ཡང་གསེར་དང་། དངུལ་དང་། ཤེལ་དང་། བཻ་ཌཱུརྱའི་པད་མའི་རྫིང་རྣམས་སུ་རྩེ་བར་བྱེད་དོ། །ཡང་ཕྱོགས་གཞན་ན་གཞལ་མེད་ཁང་བ་གམ་གྱི་ཕྲེང་བ་གསལ་ཞིང་མཛེས་པ་རྣམས་ན་རྩེ་བར་བྱེད་ཡོངས་སུ་སྤྱོད་པར་བྱེད་དེ། ལྷ་མོ་དང་ལྷན་ཅིག་འཐབ་མོ་དང་ཕྲག་དོག་གི་རྣམ་པ་འཇིགས་པས་སྐྱོ་བ་མེད་པ་ཕན་ཚུན་གནོད་པ་མེད་པ། གུས་པ་སྐྱེ་ཤིང་དེ་ལ་ཡིད་དད་པར་གྱུར་པ་རྣམས་བདེ་བ་ཤིན་ཏུ་དཔེ་མེད་པ་མྱོང་བར་བྱེད་དོ། །དེ་ནས་ཡང་ལྷ་དེ་རྣམས་དཔག་བསམ་གྱི་ཤིང་གི་ཕྱོགས་སུ་བྲོ་རྡུང་ཞིང་འཇུག་པར་བྱེད་ལ། དེར་ཞུགས་ནས་ཀྱང་རྟོག་པ་དང་བཅས་པའི་བློ་ཡིད་ལ་འདོད་པ་གང་ཡིན་པ་དེ་དག་ཐམས་ཅད་མཐོ་རིས་དང་འཐུན་པར་འཐོབ་སྟེ། དེ་དག་དཔག་བསམ་གྱི་ཤིང་ཞེས་བྱ་བའི་མིང་འཐོབ་བོ། །{{page:{number:881,folio:205a,volume:69}}}དེར་ཡང་དེ་དག་ཡུན་རིང་དུ་ཡུལ་གྱི་བདེ་བ་འདོད་པ་སྡུག་པ་ཡིད་དུ་འོང་བ་ཉེ་བར་སྤྱད་ནས། གསེར་ལས་བྱས་པའི་རི་རབ་མཐོ་བ་དེ་ག་ལ་བ་དེར་འདོང་བར་བྱེད་དེ། འབབ་ཆུ་སྣ་ཚོགས་ཀྱིས་བརྒྱན་པར་དེ་དག་འཛེག་པར་བྱེད་དོ། །ལྷའི་ཚོགས་ཀྱིས་ཡོངས་སུ་བསྐོར་ཅིང་གླུ་དབྱངས་དང་སིལ་སྙན་དང་རོལ་མོའི་སྒྲ་འབྱིན་པས་རྣ་གུང་གཡེར་བ་དེ་ལ་ཡིད་ཞུགས་པ་ཡུལ་གྱི་བདེ་བ་ལྷའི་རྣ་བར་སྒྲ་སྙན་པ་ཐོས་སོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་བརྒྱད་པ། ལྷ་རྣམས་ཀྱི་མིག་གི་ཡུལ་དུ་བྱས་པ་ཡང་བདེ་བ་དཔེ་མེད་པ་ཤིན་ཏུ་རྒྱ་ཆེ་བ་མྱོང་སྟེ་འདི་ལྟ་སྟེ། ལྷའི་གཟུགས་དང་ཆ་བྱད་དང་རྒྱན་སྣ་ཚོགས་དང་རང་གི་ལས་ཀྱིས་སྤྲུལ་པའི་གཟུགས་དང་ཆ་བྱད་དང་རྒྱན་གོང་ནས་གོང་དུ་རྣམ་པ་སྣ་ཚོགས་དག་མཐོང་ངོ་། །རི་རབ་ལ་ཡང་ཚལ་དང་ནགས་ཚལ་དང་ལྟེང་ཀ་དང་པད་མའི་གཟུགས་རྣམ་པ་དུ་མ་དང་དེ་བཞིན་དུ་མེ་ཏོག་གི་ཚལ་དང་ཉེ་བའི་ཚལ་རྣམ་པ་སྣ་ཚོགས་དམིགས་པ་དུ་མ་ཡོད་པའི་དྲི་ཞིམ་པོ་མངོན་པར་འབྱུང་བ་དག་ལ་ལྷ་རྣམས་སྣོམ་པར་བྱེད་དེ། ཤིན་ཏུ་ཡིད་དུ་འཐད་ཅིང་ཡུལ་གྱི་རེག་པ་ལ་རྣམ་པར་ཆགས་པར་འགྱུར་རོ། །ལྷ་རྣམས་གང་རེག་པར་འདོད་པ་དེ་ཉིད་ཀ་ཙ་ལིན་དི་ཀ་ལྟ་བུར་འཇམ་པ་ཡིན་ཏེ། རྡུལ་དང་བྲལ་བ་དྲི་མ་དང་བྲལ་བ་ཐགས་སུ་མ་བཏགས་པ། ཚོན་དུ་མ་གསལ་བ། དྲི་མངོན་པར་ཞིམ་པ། མཐོང་ན་ཤིན་ཏུ་ཡིད་འཕྲོག་པ་ཡིན་ཏེ། དེ་ལྟར་རེག་པའི་ཡུལ་གྱིས་ལྷ་རྒྱགས་པ་རྣམས་མྱོས་ཤིང་གནས་སོ། །གཞན་ཡང་ཡིད་ལ་སེམས་པ་གང་ཡིན་པ་དེ་དེ་ཉིད་ཡོན་ཏན་དུ་མ་དང་ལྡན་པ། ཐུན་མོང་མ་ཡིན་པ། གཞན་གྱི་མཐུས་ཉམས་པ་མ་ཡིན་པ། གདུག་པ་མ་ཡིན་པ་དག་འགྲུབ་པར་འགྱུར་རོ། །དེ་ལྟར་བདེ་བའི་མྱོས་པ་རྣམ་པ་དུ་མ་ལ་གནས་པ་རང་གི་འོད་དང་ལྡན་ཞིང་ལྷ་མོའི་ཚོགས་དུ་མས་ཡོངས་སུ་བསྐོར་བའི་ལྷ་དེ་དག་གནས་དེ་རྣམས་སུ་སྐྱེ་བར་འགྱུར་ཏེ། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་དེ་ཟད་པར་མ་གྱུར་པ་དེ་སྲིད་དུ་རྩེ་བར་བྱེད་དགའ་དགུར་སྤྱོད་པར་བྱེད་བདེ་{{page:{number:882,folio:205b,volume:69}}}བ་མྱོང་བར་བྱེད་དོ། །དེ་ཕྱིས་ལྷའི་འཇིག་རྟེན་ཤིན་ཏུ་ཡིད་དུ་འོང་བ་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། ལས་དེ་དང་རྒྱུ་འཐུན་པར་དེ་སྐྱེས་ཕན་ཆད་ནས་རྟག་ཏུ་བདེ་བར་འགྱུར་ཞིང་། བོང་སྐྱེད་ཆེ་བ་དང་གང་ན་ཆོས་དང་འཐུན་པ་དང་ཡང་དག་པའི་ལྟ་བ་དང་ལྡན་པའི་ཡུལ་བཟང་པོར་རྒྱལ་པོའམ་བློན་པོ་ཆེན་པོར་སྐྱེ་བར་འགྱུར་ཏེ། སྐྱེས་བུ་དམ་པ་སྡིག་པའི་གྲོགས་པོ་དང་ཕྲད་པར་མི་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ཤིང་སཱ་ལ་ཟུང་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ཡང་དག་པའི་ལྟ་བ་ལ་ཞུགས་པ་ཚུལ་ཁྲིམས་དང་ལྡན་པར་གྱུར་ཅིང་། སེམས་ཅན་རྣམས་ལ་ཕན་པར་འདོད་པས་རྟག་ཏུ་ཚུལ་ཁྲིམས་དང་ལྡན་པར་གྱུར་ལ། ཡང་དག་པའི་ལུས་དང་ངག་ལ་ཞུགས་པར་གྱུར་པ་གང་གིས་འདི་ལྟར་འབྲོག་གི་སེམས་ཅན་སྐོམ་པ་རྣམས་སྲོག་ཆད་པར་མི་བྱའོ་སྙམ་ནས། དེ་ཡང་དེ་ལྟར་སེམས་པ་ཡོངས་སུ་བསྒོམས་པས་སེམས་སྒོམ་པར་བྱེད་དེ་རི་འོར་དང་འབྲོག་དག་ཏུ་ཡུར་ཆུ་དང་འབབ་ཆུ་དང་ལྟེང་ཀ་དང་རྫིང་བུ་དག་བྱས་པར་ཆུ་ཆེན་པོ་དག་ལས་འབེབས་པར་བྱེད། སྲོག་ཆགས་རྣམས་ཀྱི་ལམ་ནོར་བ་དང་ལམ་ནོར་ནས་འབྲོག་དགོན་པ་དག་ཏུ་ཞུགས་ཏེ། འཇིགས་ནས་བཞིན་མོག་མོག་པོར་གྱུར་པ་ལམ་གོལ་བ་དགོན་པ་ཆེན་པོར་ཞུགས་པ་དེ་དག་ལ་ལམ་སྟོན་པར་བྱེད་ཅིང་། ཉོན་མོངས་པ་ཆེན་པོ་དེ་ལས་སྒྲོལ་བར་བྱེད་ཀྱང་དེ་དག་གིས་འཚོ་བར་མི་བྱེད་ལ་སེམས་ཅན་ལ་ཕན་པར་ཞུགས་པ་ཁོ་ན་ཡིན་ཏེ། དེ་དག་ནི་སྦྱིན་པ་སྦྱིན་ཞིང་སྲོག་སྐྱོབ་པ་ཡང་ཡིན་ནོ། །ཡང་སྲོག་གཅོད་པ་དང་མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་{{page:{number:883,folio:206a,volume:69}}}དེ་དག་ཉིད་དམ་གཞན་ཞིག་བསམ་པ་དེ་དང་འཐུན་པར་ཞུགས་པ་དགེ་བའི་ལས་ཀྱི་མཐའ་སྤྱད་པ་དག། དེ་ལྟར་སྲོག་ཆགས་གསད་པའི་རྒྱུ་ཡོད་ཀྱང་གསོད་པར་མི་བྱེད་པ་ཡིན་ཏེ་འདི་ལྟ་སྟེ། ཁྱིམ་ན་སྲོག་ཆགས་དྲོད་གཤེར་ལས་སྐྱེས་པའམ་མངལ་ནས་སྐྱེས་པ་ཕྲ་མོའམ་སྦོམ་པོར་འབྱུང་བ་དག་ཁྱིམ་དེའི་རྫས་འཇིག་པར་བྱེད་པའམ་དེ་བཞིན་དུ་ཉལ་བའི་སྟེང་དུ་ལྷུང་ནས་གཉིད་འདྲོགས་པར་བྱེད་ཀྱང་སེམས་ཅན་རྣམས་ལ་ཕན་པར་འདོད་པ་དེ་གསོད་པར་མི་བྱེད། སྦལ་པ་དང་སྡིག་པ་ཡང་གསོད་པར་མི་བྱེད། སྲོག་ཡོངས་སུ་ཆད་ལ་ཐུག་ཀྱང་དེ་དག་ལ་གསོད་པར་མི་བྱེད་ཅིང་གདུག་པ་ལ་ཡང་བཟོད་པར་བྱེད་དོ། །དེ་ལྟར་དེ་དག་གསད་པའི་རྒྱུ་ཡོད་ཀྱང་སྲོག་ཆགས་རྣམས་ལ་འཚེ་བར་མི་བྱེད་ཅིང་སྲུང་བར་བྱེད་པ་ཡིན་ཏེ་དེ་དག་ནི་སྲོག་གཅོད་པ་སྤངས་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་རྣམ་པ་ནི་དུ་ཡོད་ཅེ་ན། དེ་ལྟར་ལེགས་པར་བྱས་པའི་ལས་ཀྱི་མཐའ་སྤྱོད་པ་དེའི་འབྲོག་དགོན་པར་ཞུགས་པའི་དཔོན་པོར་གྱུར་ཀྱང་། ཚོང་པ་རྣམས་ཀྱིས་ཚོང་པའི་ཕྱིར་ཆུ་དང་ལན་ཚྭ་ནག་པོར་བསྲེས་པ་གང་ཡིན་པ་དེ་དག་ཀྱང་སྲུང་བར་བྱེད་ལ་སྐོམ་པས་གདུངས་ཏེ། སྲོག་ཆད་ལ་ཐུག་ཀྱང་ཆུ་དེ་དག་ཚོང་པས་མ་བླུད་ཀྱི་བར་དུ་འཐུང་བར་མི་བྱེད་ལ། གང་གི་ཚེ་ཚོང་པས་བླུད་པ་དེའི་ཚེ་ཆུ་དེ་ལ་འཐུང་བར་བྱེད་ཅིང་གཞན་དག་ལ་ཡང་ལྡུད་པར་བྱེད་དེ། དེ་ལྟར་དབང་ཡོད་པར་གྱུར་ཀྱང་རིན་མ་བྱིན་པར་མི་ལེན་ཏེ། འདི་ཡང་མ་བྱིན་པར་ལེན་པ་སྤངས་པ་ཡིན་ནོ། །ལས་ཀྱི་འབྲས་བུ་ཤིན་ཏུ་ཕྲ་མོ་མཐོང་བ། རྟག་པར་སངས་རྒྱས་དང་ཆོས་ཀྱི་རྗེས་སུ་ཞུགས་པ། དེའི་ཡོན་ཏན་དྲན་པ་ལྷུར་བྱེད་ལ། སེམས་པས་སེམས་བསྒོམས་པ་ནི་སྡིག་པའི་གྲོགས་པོ་དང་ཡུད་ཙམ་ཡང་མི་སྟེན། ཀུན་དུ་སྨྲ་བའི་ཚིག་ཙམ་ཡང་མི་སྨྲ། དེ་དང་ལམ་དུ་ཡང་འགྲོགས་པར་མི་བྱེད། གང་དགེ་བའི་ཆོས་ཐམས་ཅད་ཀྱི་བར་ཆད་བྱེད་པའི་གཙོ་བོ་ནི་འདི་ཡིན་ཏེ་འདི་ལྟ་སྟེ། སྡིག་པའི་གྲོགས་པོ་དང་འདུ་བ་ཞེས་བྱ་བ་ཡིན་ལ། དེ་དང་སྨྲ་བའམ་དེ་དང་ལྷན་ཅིག་འོང་ཞིང་འགྲོ་བའམ་དེའི་གྲིབ་{{page:{number:884,folio:206b,volume:69}}}མ་དང་ཕྲད་པར་ཡང་མི་བྱེད་དོ། །དེ་ཅིའི་ཕྱིར་ཞེ་ན། འདོད་ཆགས་དང་ཞེ་སྡང་དང་གཏི་མུག་རྣམས་ཀྱི་གཞིར་གྱུར་པ་ནི་སྡིག་པའི་གྲོགས་པོ་དུག་གི་ཤིང་ལྗོན་པ་ལྟ་བུ་ཡོངས་སུ་སྤང་བར་བྱ་བ་ཡིན་ཏེ། དེ་ལྟར་སྐྱེས་བུ་དམ་པ་ཀུན་ནས་གསེར་བཙོ་མ་ལྟ་བུར་གྱུར་པ་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ཤིང་སཱ་ལ་ཟུང་གི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། ལེགས་པར་བྱས་པ་ཁ་ན་མ་ཐོ་བ་མེད་པ། སྐྱེ་བོ་དགེ་བ་ཀུན་གྱིས་མཆོད་པ། དེའི་ལེགས་པར་བྱས་པའི་ལས་ངེས་པར་མྱོང་བར་འགྱུར་བ། ལྷའི་ནང་དུ་སྐྱེ་བར་འགྱུར་བའི་འབྲས་བུ་ལ་ཉེ་བར་སྤྱོད་པར་འགྱུར་ཏེ་འདི་ལྟ་སྟེ། ལྷ་དེ་རང་གི་འོད་འབྱུང་བར་འགྱུར་ལ་དེའི་འོད་ཇི་ལྟར་མིའི་གྲངས་ཀྱི་ཚུལ་གྱིས་ཉིན་གཅིག་བཞིན་བགྲངས་པ་དང་ཞག་དང་ཟླ་བར་འཕེལ་བར་འགྱུར་བ་དེ་ལྟར་རྒྱུ་གང་གིས་འོད་དེ། ལྷ་རྣམས་ཀྱི་ཉིན་མོ་དང་མཚན་མོ་མེད་པར་རང་གི་འོད་ཀྱིས་གསལ་བར་འགྱུར་ཏེ། དེ་ལྟར་ལྷའི་འོད་དེ་འཕེལ་བ་ཡིན་ནོ། །འདི་ལྟར་ལྷ་གཞན་དག་ཀྱང་། འདི་ནི་བདག་ཅག་གི་གནས་གཞན་དུ་སྐྱེས་པའི་ལྷ་ཐམས་ཅད་པས་འོད་ལྷག་པར་བཟང་ངོ་སྙམ་ནས། ལྷ་མོ་དག་གི་མདུན་དུ་ཤིན་ཏུ་ངོ་ཚ་བ་སྐྱེའོ། །དེ་ནས་ལྷ་རྣམས་བརྒྱ་བྱིན་གྱི་དྲུང་དུ་སོང་ནས་དྲིས་པ། ཀྱེ་བརྒྱ་བྱིན་འདི་ལྟར་ལྷ་གསར་དུ་སྐྱེས་པ་ཞིག་མཆིས་ཏེ། དེའི་འོད་ཀྱིས་བདག་ཅག་ཐམས་ཅད་ཟིལ་གྱིས་མནན་ནས་མཆིས་སོ། །དེ་ནས་བརྒྱ་བྱིན་གྱིས་དེའི་ཚེ་འདི་ལྟར་ཚིགས་སུ་བཅད་དེ་སྨྲས་པ། གསེར་གྱི་རི་བོ་རི་རབ་འདི། །འོད་ཀྱི་ཕྲེང་བ་གང་ཡིན་པ། །འོད་དེ་ཚུལ་ཁྲིམས་ལས་བྱུང་འདིའི། །བཅུ་དྲུག་ཆར་ཡང་མི་ཕོད་དོ། །ཚུལ་ཁྲིམས་རྟག་ཏུ་འབར་བ་ན། །གསེར་ནི་བཙོ་མ་ལྟ་བུ་སྟེ། །རང་གི་ལས་ཀྱིས་ཡང་དག་ལྡན། །སུམ་ཅུ་རྩ་གསུམ་བརྒྱན་པར་འགྱུར། །དམན་དང་འབྲིང་དང་ཁྱད་པར་འཕགས། །ཚུལ་ཁྲིམས་རྣམ་པ་གསུམ་རྣམས་ཀྱི། །འབྲས་བུ་དེ་བཞིན་རྣམ་གསུམ་སྟེ། །དམན་དང་འབྲིང་དང་མཆོག་ཏུ་མཐོང་། །བག་མེད་སྤངས་པའི་ཚུལ་ཁྲིམས་ནི། །བག་ཡོད་པ་ཡིས་{{page:{number:885,folio:207a,volume:69}}}འཕེལ་བ་ཡིན། །དེ་ནི་རྟག་ཏུ་བདེ་སྦྱིན་མཐོང་། །འདི་ནི་ཆོས་ཉིད་རྣམ་པར་གནས། །ལུས་ཅན་ཚུལ་ཁྲིམས་ལས་བྱུང་བའི། །དྲི་མེད་འོད་ནི་གང་ཡིན་པ། །དེ་ནི་ཉི་མ་སྟོང་སྙེད་དག །འདུས་པའི་འོད་ཀྱིས་ཐུབ་མི་འགྱུར། །ཚུལ་ཁྲིམས་རྣམ་བདུན་དགའ་བ་དག །མི་མཆོག་དམ་པ་གང་སྲུང་བ། །སངས་རྒྱས་ཀྱིས་ནི་བཤད་པ་གང་། །དེ་ནི་ལས་ཀྱི་འབྲས་བུ་སྤྱོད། །ལུས་ཅན་ལེགས་པར་བྱས་པ་ཡི། །ལས་རྣམས་འདིར་ནི་ཆུད་མི་ཟ། །དེ་བཞིན་ལས་རྣམས་མ་བྱས་པའི། །འོང་བར་མ་མཐོང་འཇིག་པའང་མེད། །བྱིས་པ་རྒྱུ་ལ་མ་ཆགས་ལ། །རྣམ་པར་སྨིན་ལ་ཆགས་པར་བྱེད། །བྱེ་མ་རྣམས་ལ་མར་མེད་ལྟར། །རྒྱུ་མེད་ན་ནི་འབྲས་བུ་མེད། །སེར་སྣ་མེད་ཅིང་དགེ་བ་ཡི། །སྐྱེས་བུ་དགེ་བ་སྤྱོད་པ་ཡིན། །སྡིག་པའི་བདག་ཉིད་རྨོངས་པ་གང་། །དེ་ནི་རྟག་ཏུ་ཁྲོ་ལ་སྤྱོད། །དེ་ལྟར་ལྷ་དེ་དག་ལ་བརྒྱ་བྱིན་དེས་ལེགས་པར་བྱས་པའི་ལས་ཀྱི་འབྲས་བུ་ཁོང་དུ་ཆུད་པར་བསྙད་དོ། །དེ་ནས་ལྷ་རྣམས་བརྒྱ་བྱིན་གྱི་ཚིག་དེ་སྤྱི་བོས་བླངས་ནས་ཡང་ཤིང་སཱ་ལ་ཟུང་གི་གནས་ག་ལ་བ་དེ་ཉིད་དུ་འདོང་བར་བྱེད་དོ། །དོང་ནས་དེ་ལྷ་དང་ལྷ་མོའི་ཚོགས་དང་ལྷན་ཅིག་དགའ་བར་བྱེད། དགའ་དགུར་སྤྱོད་པར་བྱེད་ཅིང་སིལ་སྙན་སྣ་ཚོགས་ཀྱི་སྒྲ་འབྱིན་པ་རྗེས་སུ་འབྲང་བཞིན་དུ་ཤིང་སཱ་ལ་དེ་གཉིས་ཀྱི་གནས་ག་ལ་བ་དེ་ཉིད་དུ་འདོང་བར་བྱེད་དོ། །ཤིང་སཱ་ལ་དེ་གཉིས་ཀྱང་སུམ་ཅུ་རྩ་གསུམ་དུ་གཏོགས་པའི་ཚལ་དང་ཉེ་བའི་ཚལ་ཐམས་ཅད་པས་ཚད་དང་མདོག་དང་མེ་ཏོག་དང་འོད་དག་གིས་ལྷག་པ་ཡིན་ནོ། །ཤིང་སཱ་ལ་དེ་གཉིས་ཀྱང་དྲིལ་བུ་གཡེར་ཀ་སྒྲ་འབྱུང་བའི་དྲ་བ་འཕྱང་བ་དང་། ལོ་མ་ལས་ཀྱང་ཇི་ལྟར་སིལ་སྙན་ཡན་ལག་ལྔ་དང་ལྡན་པའི་སྒྲ་འབྱུང་བ་དེ་ལྟར་དེ་གཉིས་ལ་སྒྲ་འབྱུང་ངོ་། །དེ་དག་ལོ་མའི་སྒྲ་དེ་ཐོས་ནས་ཡང་དགའ་བར་གནས་པར་བྱ་བའི་ཕྱིར་ཤིང་སཱ་ལ་དེ་གཉིས་ག་ལ་བ་དེ་ཉིད་དུ་འདོང་བར་བྱེད་དོ། །དེ་ནས་ཉེ་བར་དོང་ནས་ལྷ་དེ་དག་ཤིང་སཱ་ལ་དེ་གཉིས་ལ་འཛེག་པར་བྱེད་དོ། །ཤིང་སཱ་ལ་དེ་གཉིས་ཀྱི་སྟེང་ན་ཡང་པད་མའི་རྫིང་ཆུ་རབ་ཏུ་དགའ་{{page:{number:886,folio:207b,volume:69}}}བ་ཞེས་བྱ་བ་ཡོད་དེ། བྱ་ངང་པ་དང་ཀཱ་རཎྜ་བ་དང་ངུར་པ་སྒྲ་སྙན་པ་འབྱིན་ཅིང་རྟག་ཏུ་ཆུ་ཡན་ལག་བརྒྱད་དང་ལྡན་པས་ཤིན་ཏུ་གང་བ་ཡིན་ནོ། །དེ་ལ་འཛེགས་ནས་ལྷ་རྣམས་ཀྱིས་འདི་ལྟར་ཤིང་སཱ་ལ་འདི་གཉིས་མ་གཏོགས་པར་ཤིང་ལྗོན་པ་གང་གི་སྟེང་ན་ཡང་། པད་མའི་རྫིང་མེད་པ་ཤིན་ཏུ་ངོ་མཚར་ཆེ་བ་འདི་མཐོང་སྟེ། ཀྱེ་མ་ཤིང་སཱ་ལ་འདི་གཉིས་ནི་ཤིང་ཡོངས་འདུ་ས་བརྟོལ་མ་གཏོགས་པར་ཤིང་ལྗོན་པ་ཐམས་ཅད་ཀྱི་ནང་ན་ཀུན་གྱི་གཙོ་བོ་ཡིན་ཞིང་ཐམས་ཅད་དུ་དགའ་བ་ཡིན་ནོ་སྙམ་མོ། །དེ་ནས་དེ་དག་རིག་ནས་དེ་གཉིས་ཀྱི་སྟེང་ན་ལྷ་དེ་དག་ལྷ་མོའི་ཚོགས་དང་ལྷན་ཅིག་བདེ་བ་ཉེ་བར་སྦྱར་བ་དང་ཡུལ་གྱི་བདེ་བ་སྣ་ཚོགས་ཀྱིས་དགའ་བར་བྱེད་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་དག་དེར་ཡུན་རིང་དུ་བདེ་བ་དག་མྱོང་ནས་རྟག་ཏུ་རྩེ་བ་ཞེས་བྱ་བ་ག་ལ་བ་དེར་མགོ་ལ་པད་མའི་ཕྲེང་བ་ཐོགས་པ་ཐགས་སུ་མ་བཏགས་པའི་གོས་ཁ་དོག་རྣམ་པ་སྣ་ཚོགས་བགོས་པ། ཁ་དོག་སྣ་ཚོགས་ལས་ལུས་ཀྱི་འོད་འབྱུང་བ་རྣམས་འདོང་བར་བྱེད་དོ། །ལྷ་དེ་རྣམས་ཀྱི་ལུས་ལས་འོད་འབྱུང་བ་གང་ཡིན་པ་དེ་ཅུང་ཟད་ཅིག་དཔེར་བྱ་ན། ཇི་ལྟར་མིའི་འཇིག་རྟེན་ན་དབྱར་གྱི་དུས་སུ་འཇའ་ཁ་དོག་ཅན་ཁ་དོག་སྡུག་གུ་གསུམ་དང་ལྡན་པ་འབྱུང་བ་དེ་ལྟར་ལྷ་དེ་རྣམས་ཀྱི་པད་མ་དེ་དག་ལས་འོད་སྔོན་པོ་དང་སེར་པོ་དང་དམར་པོ་འབྱུང་ངོ་། །དེ་ནས་ལྷ་དེ་དག་དགའ་བར་གནས་པར་བྱ་བའི་ཕྱིར་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་སྟེ། འདོད་པའི་ཡོན་ཏན་ལྔ་དང་ལྡན་ཞིང་ཡུལ་གྱི་བདེ་བ་ལ་ཉེ་བར་སྤྱོད་པ་ནི། རི་བོའི་ཆུ་བོའི་ཤུགས་ལྟར་ཐམས་ཅད་དུ་ཡུལ་གྱི་བདེ་བ་རྗེས་སུ་མྱོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་ཤིང་སཱ་ལ་ཟུང་གི་ལྷ་རྣམས་ཀྱི་ས་ག་ལ་བ་དེར་ཆོས་བཟང་ན་གནས་པའི་ལྷའི་ཚོགས་ཀུན་དང་ལྷན་ཅིག་སྐྱེད་མོས་ཚལ་དུ་དགའ་སྤྱོད་བྱ་བའི་ཕྱིར་འདོང་བར་བྱེད་དེ། སིལ་སྙན་དང་རོལ་མོའི་སྒྲ་སྣ་ཚོགས་འབྱིན་ཅིང་། ལྷ་མོའི་ཚོགས་རྣམ་པ་སྣ་ཚོགས་དག་མདུན་ན་གླུ་དབྱངས་ལེན་བཞིན་དུ་འདོང་བར་བྱེད་དོ། །དེ་ནས་བརྒྱ་བྱིན་གང་ནས་འོང་བ་དེར་ཤིང་སཱ་ལ་ཟུང་གི་ལྷ་རྣམས་འོང་བར་བྱེད་དོ། །འོངས་ནས་དེ་དག་ཀྱང་སིལ་སྙན་དང་རོལ་མོའི་སྒྲ་སྣ་{{page:{number:887,folio:208a,volume:69}}}ཚོགས་འབྱིན་ཅིང་། ལྷ་མོའི་ཚོགས་ཀྱིས་བསྐོར་བ་རྣམས་ཐལ་མོ་སྤྱི་བོར་སྦྱར་ཏེ། བརྒྱ་བྱིན་ལ་མཆོད་ནས་ལྷ་མོ་དང་ལྷ་དེ་དག་ཀུན་ཀྱང་ཕན་ཚུན་འདྲེས་ཤིང་ཆོས་བཟང་ན་གནས་པ་དང་ཤིང་སཱ་ལ་ཟུང་གི་ས་ན་གནས་པ་དེ་དག་ཕན་ཚུན་གྲོགས་སུ་གྱུར་པ། ཤིན་ཏུ་སྙིང་དུ་སྡུག་པར་གྱུར་པ་ཕན་ཚུན་ཡིད་ལ་གནོད་པ་མེད་པ་ཕན་ཚུན་འཐུན་པར་གྱུར་པ་རྣམས་སིལ་སྙན་ཡན་ལག་ལྔ་དང་ལྡན་པ་ཆགས་སུ་རུང་བ་སྙན་པ་འཐུན་པ་འཐུན་པ་ཉིད་དང་རྗེས་སུ་ལྡན་པ་སྐྱེ་བོ་ཐམས་ཅད་ཀྱི་སྙིང་འཛིན་པར་གྱུར་པས་བྲོ་རྡུང་ལ་དགོད་བཞིན་དུ་ཤིང་སཱ་ལ་ཟུང་དེ་གཉིས་ག་ལ་བ་དེར་འདོང་བར་བྱེད་དོ། །དོང་ནས་ཀྱང་ལྷ་དེ་རྣམས་ཀུན་གྱི་སྔོན་དུ་འགྲོ་བ་བརྒྱ་བྱིན་ཡོངས་སུ་བསྐོར་ནས་བྲོ་རྡུང་བར་བྱེད་དགོད་པར་བྱེད་ཆང་ཞིམ་པོ་དག་ཀྱང་འཐུང་བར་བྱེད་དོ། །དེ་ནས་ལྷའི་རྒྱལ་པོ་བརྒྱ་བྱིན་གྱིས་ལྷ་དེ་དག་ལ་འདི་སྐད་སྨྲས་སོ། །ལྷ་དག་ཤིང་ཡོངས་འདུ་ས་བརྟོལ་མ་གཏོགས་པར་སུམ་ཅུ་རྩ་གསུམ་པའི་ཚལ་དང་ཉེ་བའི་ཚལ་ཤིང་ལྗོན་པ་ཐམས་ཅད་ཀྱི་ནང་ན་ཀུན་ཏུ་གཙོ་བོར་གྱུར་པ་ཤིང་སཱ་ལ་ཟུང་འདི་གཉིས་ལ་ལྟོས། ལྷའི་རྒྱལ་པོ་མཐོང་ལགས་སོ། །དེ་ནས་བརྒྱ་བྱིན་གྱིས་དེ་དག་ལ་འདི་སྐད་སྨྲས་སོ། །ཀྱེ་ལྷ་ཁྱེད་ཅག་གིས་ཤིང་སཱ་ལ་ཟུང་འདིའི་མཐུ་མ་ཤེས་ཀྱི་ལྷ་ཁྱེད་རྣམས་ཀྱིས་གཟུགས་འབའ་ཞིག་ཤེས་པར་ཟད་དེ། ཤིང་སཱ་ལ་འདི་གཉིས་ཀྱི་མཐུ་ལྟོས་ཤིག། དེ་ནས་ལྷའི་རྒྱལ་པོ་བརྒྱ་བྱིན་ཤིང་རྟ་ལས་བབས་ནས། རྡོ་རྗེའི་ཕྱོགས་གཅིག་གིས་ཤིང་སཱ་ལ་ཟུང་ཡ་གཅིག་ལ་བསྣུན་པ་དང་། དེ་ནས་སྡོང་པོ་ལས་སྒོ་བྱེ་སྟེ་ཤིང་སཱ་ལ་དེའི་ནང་ན་སྟེགས་དང་འབབ་ཆུ་དང་ལྟེང་ཀ་དང་ཚལ་དང་ཉེ་བའི་ཚལ་ཉམས་དགའ་བ་སྣ་ཚོགས་དང་འབབ་ཆུ་ཡང་ཤིན་ཏུ་བསིལ་ཞིང་པད་མའི་ཚལ་གྱིས་ཁེབས་པ། སྟེགས་དང་རི་རྩེ་དག་གིས་བརྒྱན་པ། ཁ་ཅིག་ནི་ནོར་བུ་ལས་བྱས། ཁ་ཅིག་ནི་དངུལ་ལས་བྱས། ཁ་ཅིག་ནི་ཤེལ་ལས་བྱས། ཁ་ཅིག་ནི་བཻ་ཌཱུརྱ་ལས་བྱས་པ་ཡིན་ཏེ། འབབ་ཆུ་དང་ཆུ་བོ་དང་རི་བོ་ཉམས་དགའ་བ་སྣ་ཚོགས་པ་དག་མཐོང་ངོ་། །དེ་ནས་{{page:{number:888,folio:208b,volume:69}}}གཞན་ཡང་ལྷ་དེ་རྣམས་ཤིང་སཱ་ལ་ཟུང་དེ་ཡ་གཅིག་གི་ནང་དུ་ཞུགས་པ་དང་པད་མའི་རྫིང་རིན་པོ་ཆེ་སྣ་བདུན་གྱི་པད་མ་རྣམས་ཀྱིས་བརྒྱན་པ། བུང་བ་འབུམ་སྙེད་ཀྱིས་ཡོངས་སུ་བསྐོར་བ་དག་མཐོང་ངོ་། །གསེར་དང་དངུལ་དང་བཻ་ཌཱུརྱ་དང་ཨན་ད་རྙིལ་གྱི་ཤིང་ལྗོན་པ་འོད་གསལ་བའི་ཚལ་བྱའི་ཚོགས་ཀྱིས་ཡོངས་སུ་བསྐོར་བ་དག་ཀྱང་མཐོང་ངོ་། །བྱ་དེ་དག་ཀྱང་འདབ་གཤོག་གི་མཐའ་རིན་པོ་ཆེ་སྣ་བདུན་ལས་བྱས་ཤིང་རྒྱས་པ་ཡིན་ཏེ། ཇི་ལྟར་སྒྲ་འབྱིན་པ་ཐོས་ནས་ལྷ་དག་ཀྱང་སྔོན་མ་བྱུང་བ་ངོ་མཚར་ཆེ་བ་མཐོང་ནས་ཤིན་ཏུ་དགའ་བ་མྱོང་ཞིང་། གཞན་ལ་ཡང་ངོ་མཚར་སྐྱེད་པ་དེ་ལྟ་བུའི་སྒྲ་སྙན་པ་རྣམ་པ་དུ་མ་འབྱིན་ཏོ། །དེ་ནས་ལྷའི་རྒྱལ་པོ་བརྒྱ་བྱིན་ཡང་ལྷའི་ཚོགས་དང་ལྷན་ཅིག་ཡོངས་སུ་བསྐོར་ཏེ། ཚལ་དང་ཉེ་བའི་ཚལ་ལེགས་པར་མཐོང་བར་འདོད་པ་ཤིང་སཱ་ལ་ཟུང་ཡ་གཅིག་གི་ནང་ན་གཞལ་མེད་ཁང་དཀྲིགས་པ་ག་ལ་བ་དེར་དོང་ངོ་། །དེར་ཡང་ལྷ་རྣམས་ཀྱིས་ཁང་བཟངས་རྣམ་པ་སྣ་ཚོགས་དཀྲིགས་པ་དག་ན་ཀ་བ་ཉམས་དགའ་བ་རྣམ་པ་སྣ་ཚོགས་ཀྱིས་བརྒྱན་པ། ཀ་བ་དང་ར་བ་རིན་པོ་ཆེ་སྣ་བདུན་གྱིས་རྣམ་པར་བརྒྱན་པ་ལ་འདི་ལྟ་སྟེ། ཨན་ད་རྙིལ་དང་བཻ་ཌཱུརྱ་དང་གསེར་དང་དངུལ་དང་སྤུག་དང་ཤེལ་དང་མུ་ཏིག་རྣམས་ཀྱིས་ཀ་བ་རྣམ་པ་དུ་མར་ཕྱེ་ཞིང་སྣ་ཚོགས་སུ་བརྒྱན་པ། སྟན་ཁྲ་བོ་རྣམ་པ་སྣ་ཚོགས་ལེགས་པར་བཏིང་བ། རིན་པོ་ཆེའི་གོས་སྣ་ཚོགས་ཀྱིས་མཛེས་པར་བྱས་པ། འདུག་ཁྲི་དེ་དག་ཀྱང་སྡུག་པར་བྱས་ཤིང་རྐང་པ་རྣམ་པ་སྣ་ཚོགས་ཀྱིས་མཛེས་པར་བྱས་པའི་འདུག་ཁྲིའི་རྐང་པ་དེ་ལ་ཉེ་བར་བརྒྱན་པ་འདི་ལྟ་སྟེ། རྡོ་རྗེ་དང་ཨན་ད་རྙིལ་དང་ཤེལ་དང་གསེར་དང་དངུལ་གྱིས་རྣམ་པར་བརྒྱན་པ་དག་མཐོང་ངོ་། །དེ་ནས་གཞན་ཡང་བརྒྱ་བྱིན་སྔོན་དུ་འགྲོ་བའི་ལྷ་ཤིང་སཱ་ལ་ཟུང་གི་ནང་དུ་ཞུགས་པ་རྣམས་རིའི་རྩེ་མོ་ཀུན་ནས་མཐོང་ན་ཡིད་དུ་འོང་བ། བྱ་སྣ་ཚོགས་འབུམ་སྙེད་ཀྱིས་ཡོངས་སུ་བསྐོར་ཅིང་སྐད་འབྱིན་པ་དག་མཐོང་ངོ་། །དེ་ནས་ལྷ་རྣམས་ལ་བརྒྱ་བྱིན་གྱིས་འདི་སྐད་སྨྲས་སོ། །ཤིང་སཱ་ལ་ཟུང་གི་ནང་ན་ཉམས་དགའ་བ་འདི་ལ་ཁྱེད་ཅག་ལྟོས། ལྷའི་རྒྱལ་པོས་དེ་སྐད་སྨྲས་པ་དང་། ལྷ་རྣམས་{{page:{number:889,folio:209a,volume:69}}}ཀྱིས་འདི་སྐད་སྨྲས་སོ། །བརྒྱ་བྱིན་ཇི་ལྟ་བ་བཞིན་མཐོང་ལགས་སོ། །དེ་ནས་ལྷའི་འཁོར་དེ་ན་འདི་ལྟར་ལྷ་བག་མེད་པས་ཡིད་ཤིན་ཏུ་ལྷག་པར་དབང་དུ་བྱས་པ་གང་ཡིན་པ་དེ་དག་མཐོང་བ་དང་དེ་དག་བཀར་ནས་ལས་ཀྱི་འབྲས་བུ་ཤིན་ཏུ་བསྟན་པའི་ཕྱིར་ལས་ཀྱི་མེ་ལོང་གི་ཁང་པ་ཞེས་བྱ་བ་དེར་འཇུག་པར་བྱེད་དོ། །དེ་ནས་ལས་ཀྱི་མེ་ལོང་གི་ཁང་པ་དེར་ཞུགས་ནས་བརྒྱ་བྱིན་དེས་བཻ་ཌཱུརྱའི་རྩིག་ངོས་ཤིན་ཏུ་དྲི་མ་མེད་པ། མེ་ལོང་གཡའ་མེད་པ་ལྟར་ཀུན་ནས་གསལ་བ་དེ་དག་སྟོན་པར་བྱེད་དོ། །དེ་ནས་གཞན་ཡང་བརྒྱ་བྱིན་དེས་ལྷ་རྣམས་ལ་སྟོན་པར་བྱེད་དེ། ལྷ་དག་ལས་ཀྱི་འབྲས་བུ་ལ་ཉེ་བར་སྤྱོད་པ་རྩིག་ངོས་མེ་ལོང་ལྟ་བུ་ལ་བྲིས་པ་སྣ་ཚོགས་སྣང་བ་འདི་ཡིན་ཏེ། གང་དང་གང་གིས་ལས་གང་བྱས་པ་དང་རྣམ་པ་གང་དང་གུས་པ་གང་གིས་གང་གི་ཚེ། ཞིང་གང་ལ་དངོས་པོ་གང་བྱིན་པ་ཇི་ལྟར་བྱིན་པ་དང་དད་པ་གང་གིས་སྦྱིན་པ་དང་དུས་གང་གི་ཚེ་བྱིན་པ་དེ་ལྟར་ཡོངས་སུ་བསྔོས་པ་དང་། གང་གི་ཚེ་ཡོངས་སུ་བསྔོས་པ་དང་འབྲས་བུ་གང་དུ་སྐྱེ་བར་ཡོངས་སུ་བསྔོས་པ་དང་རྣམ་པ་གང་གིས་ཡོངས་སུ་བསྔོ་བའི་སྦྱིན་པའི་འབྲས་བུ་སྣང་བ་དེ་དག་ལ་ཁྱེད་ཅག་ལྟོས། དེ་ནས་གཞན་ཡང་བརྒྱ་བྱིན་དེས་ལྷ་དེ་དག་ལ་རབ་ཏུ་སྟོན་པར་བྱེད་དེ། འདི་ལྟར་ཚུལ་ཁྲིམས་ཤིན་ཏུ་བསྒོམས་པ། འགྲོ་བ་ཐམས་ཅད་དུ་ཕ་མ་ལྟ་བུར་གྱུར་པ། སླུ་བ་མེད་པ། རྣམ་པར་སྨིན་པ་མཆོག་ཏུ་ཉམས་དགའ་བ། མཚོ་ལྟར་རྙོག་པ་མེད་པ། མཐོ་རིས་སུ་འགྲོ་བའི་ས་བོན་གང་གིས་གང་གི་ཚེ་ཇི་ལྟར་གང་ཞིག་གང་རྣམས་ལ་རྣམ་པ་གང་གིས་ཚུལ་ཁྲིམས་རྣམ་པ་བདུན་སྲུང་བ་དེ། དེའི་ཚེ་རྣམ་པ་དེས་གནས་སྐབས་དེར་སྐྱེས་པ་དེའི་ཚུལ་ཁྲིམས་ཀྱི་འབྲས་བུ་དེ། ལྷ་དང་མི་རྣམས་ཀྱི་ནང་དུ་སྨིན་པ་ལ་ཁྱེད་ཅག་ལྟོས། དེ་ནས་གཞན་ཡང་བརྒྱ་བྱིན་དེས་ལྷ་དེ་དག་ཉིད་ལ་དེར་ལས་ཀྱི་མེ་ལོང་ཉིད་རབ་ཏུ་སྟོན་པར་བྱེད་དེ། འདི་ལྟར་འདི་དག་ཀུན་ནི་ལས་ཀྱི་འབྲས་བུའི་ཚོགས་ཡིན་ཏེ། ཡེ་ཤེས་ཀྱི་སྒྲོན་མའི་སྐྱེས་བུ་གང་གིས་གང་གི་ཚེ་འདི་ལྟར་ཡེ་ཤེས་ལ་གོམས་ཤིང་། ཡང་དག་པའི་ལྟ་བར་གྱུར་པ་ཡེ་ཤེས་{{page:{number:890,folio:209b,volume:69}}}དེའི་ཐ་མ་དང་འབྲིང་དང་མཆོག་ཟག་པ་དང་བཅས་པ་དང་ཟག་པ་མེད་པའི་འབྲས་བུ་ལ་ཁྱེད་ཅག་ལྟོས། དེ་ནས་གཞན་ཡང་བརྒྱ་བྱིན་དེས་ལྷ་དེ་དག་ཉིད་ལ་སྦྱིན་པ་དང་ཚུལ་ཁྲིམས་དང་ཡེ་ཤེས་རྣམ་པ་དགུའི་གནས་སྐབས་རབ་ཏུ་སྟོན་པར་བྱེད་དེ། སྦྱིན་པ་ཐ་མ་དང་འབྲིང་དང་མཆོག་གིས་མཐོ་རིས་རྣམས་སུ་འབྲས་བུ་རྣམ་པར་སྨིན་པ་འབྱུང་བར་འགྱུར་རོ། །དེ་ལ་སེམས་བསྒོམས་ཤིང་། ཞིང་ཡོན་ཏན་དང་ལྡན་ལ་སླུ་བ་མེད་པའི་མཚན་ཉིད་དང་ལྡན་ཡང་དངོས་པོ་ཕུན་སུམ་ཚོགས་པ་མ་ཡིན་ན་འབྲས་བུ་དེ་ཉིད་ཆུང་ལ། འབྲས་བུ་ཡི་དགས་མཐུ་བོ་ཆེར་འགྱུར་ཏེ། དུད་འགྲོ་ཞིག་ན་ཡང་འབྲས་བུ་བདེ་བ་འཐོབ་པར་འགྱུར་རོ། །ལྷ་དག་ལས་ཀྱི་མེ་ལོང་འདི་ཉིད་ཀྱི་ནང་ན་འབྲས་བུ་གཟུགས་བརྙན་སྣང་བ་སྦྱིན་པ་འབྲིང་འདི་ལ་ལྟོས། ལས་ཀྱི་འབྲས་བུ་སྣ་ཚོགས་བྲིས་པའི་རྩིག་ངོས་ལ་སྦྱིན་པའི་འབྲས་བུ་འབྲིང་ནི། སེམས་མ་བསྒོམས་ཤིང་དངོས་པོ་ཡོན་ཏན་དང་ཡང་མི་ལྡན་ལ། ཞིང་ཡོན་ཏན་དང་ལྡན་པ་ཁོ་ན་ལ་སྦྱིན་པའི་འབྲས་བུ་ནི། ནུབ་ཀྱི་བ་ལང་སྤྱོད་དམ་ཤར་གྱི་ལུས་འཕགས་གླིང་གི་མི་རྣམས་ཀྱི་ནང་ངམ་དུད་འགྲོའམ་གནོད་སྦྱིན་ནམ་ལྷ་མ་ཡིན་རྣམས་ཀྱི་ནང་དུ་འབྲས་བུ་འཐོབ་པར་འགྱུར་ཏེ། འབྲས་བུ་འབྲིང་པོ་ཐོབ་པ་དེ་ཡང་དེ་ལྟར་མེ་ལོང་ལྟ་བུར་ལྷ་དེ་དག་ཉིད་ཀྱི་མངོན་སུམ་དུ་སྣང་ངོ་། །དེ་ནས་གཞན་ཡང་བརྒྱ་བྱིན་གྱིས་ལས་ཀྱི་མེ་ལོང་དེ་ཉིད་ཀྱི་ནང་ན་གཟུགས་བརྙན་གྱི་ངོ་བོར་གྱུར་པ། འདི་ལྟར་སྦྱིན་པའི་འབྲས་བུ་རྣམ་པ་གསུམ་པོ་འདི་ཡང་རབ་ཏུ་སྟོན་པར་བྱེད་དོ། །གཞན་ཡང་ལྷ་ཁྱེད་ཅག་ཐ་མ་དང་འབྲིང་དང་མཆོག་ལ་ལྟོས་ཤིག། དེ་ལ་ཐ་མ་ནི་རྣམ་པ་གཞན་གྱིས་མི་འགྱུར་ཏེ། འདི་ལྟར་སེམས་མ་བསྒོམས་ལ་ཞིང་ཕུན་སུམ་ཚོགས་པ་ཡིན་ནོ། །དེ་ལ་སེམས་མ་བསྒོམས་པ་ཇི་ལྟ་བུ་ཡིན་ཞེ་ན། སྦྱིན་བདག་གང་སྲོག་ཆགས་ལ་ཤིན་ཏུ་ཕན་པ་བྱས་ཤིང་། ཞིང་དང་དངོས་པོ་རྙེད་ཀྱང་སེམས་དང་བ་མ་ཡིན་ཏེ། ལུས་ཀྱིས་མངོན་པར་ལྡང་བ་དང་། ཕྱག་འཚལ་བ་ལ་སོགས་པ་གུས་པར་མི་བྱེད་པ་འདི་ནི་ཞིང་ཡོན་ཏན་དང་ལྡན་ཞིང་། དངོས་པོ་ཡོན་ཏན་དང་ལྡན་པ་ཡིན་{{page:{number:891,folio:210a,volume:69}}}ཡང་སེམས་ཡོན་ཏན་དང་ལྡན་པ་མ་ཡིན་ཏེ། སྦྱིན་པ་སླུ་བ་མེད་པ་བྱས་པས། རི་བྲགས་སམ་ཀླ་ཀློ་རྣམས་ཀྱི་རྒྱལ་པོའམ་བློན་པོ་ཆེན་པོར་འགྱུར་བ་ལས་ཀྱི་མེ་ལོང་གི་ས་གཞི་ཉིད་ལ་ཁྱེད་ཅག་ལྟོས་ཤིག་ཅེས་དེ་ལྟར་བརྒྱ་བྱིན་དེ་ལྷ་རྣམས་ལ་རབ་ཏུ་སྟོན་པར་བྱེད་དོ། །གཞན་ཡང་སྦྱིན་པའི་མཆོག་འདི་ནི་སེམས་དང་ལྡན་པ་དང་། ཞིང་ཡོན་ཏན་ཕུན་སུམ་ཚོགས་པ་དང་དངོས་པོ་ཡོན་ཏན་ཕུན་སུམ་ཚོགས་པ་དང་སེམས་བསྒོམས་པ་ཡོན་ཏན་ཕུན་སུམ་ཚོགས་པ་ཡིན་ནོ། །དེ་ལ་ཞིང་དམ་པ་ནི་སངས་རྒྱས་ལ་སོགས་པའོ། །དངོས་པོ་ནི་བཟའ་བ་ལ་སོགས་པའོ། །སེམས་བསྒོམས་པ་ནི་སེམས་དང་བ་དང་གུས་པ་ཡིན་ཏེ་སྦྱིན་པ་འབྲས་བུ་ཆེན་པོ་འདི་ནི་ལྷ་དང་མི་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ལ་ལྷ་རྣམས་ཀྱི་ནང་དུ་ནི་ལྷ་ཆེན་པོར་འགྱུར་ལ། མི་རྣམས་ཀྱི་ནང་དུ་ནི་གླིང་བཞི་པ་འཁོར་ལོས་སྒྱུར་བའི་རྒྱལ་པོ་རྫུ་འཕྲུལ་ཆེ་བ། རིན་པོ་ཆེ་སྣ་བདུན་དང་ལྡན་པ། ཉེ་བའི་རིན་པོ་ཆེ་སྣ་བདུན་དང་ལྡན་པ། ཆོས་དང་ལྡན་ཞིང་ཆོས་ཀྱི་རྗེས་སུ་ལྟ་བ། ཕུན་སུམ་ཚོགས་པ་ཐམས་ཅད་སྤྱད་ནས་དེ་ལ་བརྟེན་ཏེ་ཚུལ་ཁྲིམས་སྤྱོད་ཅིང་ཡེ་ཤེས་ཀྱང་ཤེས་པར་བྱེད་དོ། །དེ་མྱ་ངན་ལས་འདས་པའི་གྲོང་ཁྱེར་དུ་འཇུག་པར་བྱེད་དེ། སྦྱིན་པ་འདི་ནི་བླ་ན་མེད་ཅིང་སྦྱིན་པ་འདི་ཉིད་བླ་ན་མེད་པ་ཡིན་ནོ། །གཞན་ཡང་སྦྱིན་པའི་འབྲས་བུ་བཻ་ཌཱུརྱ་ཤིན་ཏུ་དྲི་མ་མེད་པའི་ལས་ཀྱི་རྩིག་ངོས་ལ་སྣང་བ་འདི་བརྒྱ་བྱིན་དེས་ལྷ་དེ་དག་ཉིད་ལ་རབ་ཏུ་སྟོན་པར་བྱེད་དེ། འདི་ལྟར་རྣམ་པ་གཞན་རྣམ་པ་གསུམ་གྱིས་སྦྱིན་པའི་འབྲས་བུ་གཟུགས་བརྙན་སྣང་བ་འདི་ལ་ལྟོས། དེ་ནས་ཡང་བརྒྱ་བྱིན་དེས་ལྷ་དག་ལ་རབ་ཏུ་སྟོན་པར་བྱེད་དེ། འདི་ལྟར་ཟང་ཟིང་སྦྱིན་པ་དང་མི་འཇིགས་པ་སྦྱིན་པ་དང་ཆོས་སྦྱིན་པའོ། །དེ་ལ་ཟང་ཟིང་སྦྱིན་པས་ནི་སྔ་མ་བཞིན་ལོངས་སྤྱོད་ཆེན་པོར་འགྱུར། མི་འཇིགས་པ་བྱིན་པས་ནི་ཡུལ་བཟང་པོའི་རྒྱལ་པོར་འགྱུར་ཏེ། མཚོན་ཆ་དང་ལོ་ཉེས་དང་དགོན་པ་དང་བྲལ་བ། དུས་མ་ཡིན་པར་འཆི་བའི་འཇིགས་པ་དང་བྲལ་བ། འགྲན་ཟླའི་འཇིགས་པ་དང་བྲལ་བ། ནད་ཀྱི་{{page:{number:892,folio:210b,volume:69}}}འཇིགས་པ་དང་བྲལ་བ། མེའི་འཇིགས་པ་དང་བྲལ་བ། ཆུའི་འཇིགས་པ་དང་བྲལ་བ། འཆི་བའི་འཇིགས་པ་དང་བྲལ་བར་རྒྱལ་པོའམ་བློན་པོ་ཆེན་པོ་ཡུན་རིང་དུ་གནས་པར་བྱེད་དོ། །འདི་ནི་མི་འཇིགས་པ་བྱིན་པའི་འབྲས་བུ་ལས་ཀྱི་མེ་ལོང་གི་ནང་དུ་སྦྱིན་པ་འབྲིང་པོ་འདི་ཇི་ལྟ་བ་བཞིན་སྣང་ངོ་། །གཞན་ཡང་སྦྱིན་པ་རྣམས་ཀྱི་ནང་ན་སྦྱིན་པ་མཆོག་ལས་ཀྱི་མེ་ལོང་གི་རྩིག་ངོས་ལ་སྣང་བ། སྦྱིན་པ་འདི་དག་གི་ནང་ན་དམ་པ་ནི་འདི་ལྟ་སྟེ། འཁོར་བ་ཐམས་ཅད་ལས་ངེས་པར་འབྱུང་བའི་ས་བོན། ཆོས་སྦྱིན་པ་ཡིན་ཏེ། སྦྱིན་པ་མཆོག་འདི་སྦྱིན་པའི་འབྲས་བུ་ནི་བྱང་ཆུབ་གསུམ་སྨིན་པར་འགྱུར་རོ། །གཞན་ཡང་ཆོས་སྦྱིན་པ་དེ་ཉིད་ཀྱི་འབྲས་བུ་སྣང་སྟེ། ཉེ་བར་འཚོ་བའི་རྒྱུ་དང་གྲགས་པའི་རྒྱུ་དང་འགྲན་ཟླ་གཞན་ཟིལ་གྱིས་གནོན་པའི་རྒྱུ་དང་གཞན་ལ་ཕན་གདགས་པའི་རྒྱུ་ཁོ་ན་ཡིན་ནོ། །དེ་ལ་ཉེ་བར་འཚོ་བའི་རྒྱུ་ནི་གང་གཞན་ལ་ཕན་གདགས་པར་ཞུགས་པས་མ་ཡིན་གྱི། ཉེ་བར་འཚོ་བར་བྱ་བའི་དོན་དུ་ཆོས་སྟོན་པར་བྱེད་པ་འདི་ནི་ཐ་མ་ཡིན་ཏེ། འདི་ལྟར་གཞན་ལ་ཕན་གདགས་པར་སེམས་བསྒོམས་པའི་སྙིང་གིས་འཆད་པར་མི་བྱེད་པ་ཡིན་ལ་ནོར་རྫས་ཁོ་ནའི་ཕྱིར་འཆད་པ་ཡིན་ནོ། །ཇི་ལྟར་གཞན་དག་ལ་འཆད་པ་དེ་ལྟར་སྒྲུབ་པ་མི་བྱེད་པ་འདི་ནི་སྦྱིན་པ་ཐ་མ་ཡིན་ནོ། །དེ་ལྟ་བས་ན་ནོར་རྫས་ཐོབ་པ་གང་ཡིན་པ་དེ་དག་ཆང་གིས་ཟད་པར་བྱེད་དམ་བུད་མེད་དང་ལྷན་ཅིག་ཟད་པར་བྱེད་པ་ཚུལ་ཁྲིམས་རྣམ་པར་སྤངས་པ་འདི་ནི་གར་མཁན་ལྟ་བུའི་ཆོས་ཉིད་ཁོ་ནར་ཞུགས་པ་ཡིན་ཏེ་ཆོས་ཀྱི་སྦྱིན་པ་འདི་ནི་འབྲས་བུ་ཆུང་བ་ཡིན་ནོ། །དེའི་རྣམ་པར་སྨིན་པ་གར་སྐྱེ་ཞེ་ན། དེས་ལས་ཀྱི་མེ་ལོང་ལ་མཐོང་སྟེ་ལྷ་རྣམས་ཀྱི་ནང་དུ་བྱ་མཁས་པའི་རང་བཞིན་ཅན་དུ་འགྱུར་ལ། དེ་བཞིན་དུ་ཚིགས་སུ་བཅད་པ་སྟོན་པར་འགྱུར་ཏེ་འདི་ནི་ཆོས་ཀྱི་སྦྱིན་པ་ཐ་མ་ཡིན་ནོ། །ཆོས་ཀྱི་སྦྱིན་པ་འབྲིང་ཇི་ལྟ་བུ་ཡིན་ཞེ་ན། གྲགས་པ་འདོད་པའི་ཕྱིར་ཆོས་འཆད་པའམ་ཆོས་སྨྲ་བ་གཞན་ཟིལ་གྱིས་གནོན་པའི་ཕྱིར་ཞེ་སྡང་གི་ཚུལ་གྱིས་འཆད་པ་དེའི་ཆོས་ཀྱི་སྦྱིན་པ་ནི་འབྲས་བུ་ཆུང་བ་ཡིན་ལ། དེའི་འབྲས་བུ་རྣམ་པར་སྨིན་པས་ནི་{{page:{number:893,folio:211a,volume:69}}}ལྷའམ་མི་འབྲིང་པོ་རྣམས་ཀྱི་ནང་དུ་སྨིན་པར་འགྱུར་ཏེ། དེ་ལྟར་བརྒྱ་བྱིན་དེས་ལས་ཀྱི་མེ་ལོང་གི་གནས་དག་ཏུ་ལྷ་རྣམས་ལ་སྟོན་པར་བྱེད་མཐོང་བར་བྱེད་དོ། །གཞན་ཡང་ཆོས་སྦྱིན་པ་མཆོག་ནི་སེམས་བསྒོམས་པ། སྐྱོན་མེད་པ་བློ་གདུལ་བར་བྱ་བའི་ཕྱིར་སྟོན་པ་ཡིན་ལ་འཚོ་བར་མི་བྱེད་ལོག་པར་ལྟ་བ་གཞན་དག་ཀྱང་ཆོས་འདུལ་བ་ལ་རབ་ཏུ་འཇོག་པར་བྱེད་ལ་འཚོ་བར་མི་བྱེད་པ་ཡིན་ཏེ། དེ་ལྟར་བདག་དང་གཞན་ལ་ཕན་པར་ཞུགས་པ་མཐར་མྱ་ངན་ལས་འདས་པའི་ཆོས་སྦྱིན་པ་མཆོག་ཡིན་ནོ། །ཡང་བརྒྱ་བྱིན་དེས་ཆོས་ཀྱི་སྦྱིན་པ་དེ་ཉིད་ཀྱི་འབྲས་བུ་རྣམ་པ་གཞན་གྱིས་ལྷ་རྣམས་ལ་སྟོན་པར་བྱེད་ཡང་དག་པར་འཆད་པར་བྱེད་དེ། ཤེས་རབ་ཀྱིས་མ་གྲོལ་བ་ནི་ཐ་མ་ཡིན་ནོ། །ཚུལ་ཁྲིམས་ལ་ཞུགས་པ་ནི་འབྲིང་ཡིན་ནོ། །ཤེས་རབ་ཀྱིས་རྣམ་པར་གྲོལ་བ་ནི་མཆོག་ཡིན་ནོ། །དེ་ལ་ཤེས་རབ་ཐ་མ་ནི་དེ་སྦྱིན་པའི་གཏམ་དང་ཡང་དག་པར་ལྡན་པ་ཤིན་ཏུ་ཁོང་དུ་ཆུད་པར་ཆོས་སྟོན་པ་མ་ཡིན་ལ་སྦྱིན་པའི་འབྲས་བུ་འབའ་ཞིག་སྟོན་པ་ཡིན་ཏེ་དེ་རྒྱུ་དེ་དང་གཞི་དེ་ལ་བརྟེན་ནས་སྦྱིན་པ་ལ་གནས་ཤིང་ཚུལ་ཁྲིམས་དང་ཤེས་རབ་ལ་ཡང་གནས་སོ། །དེ་དད་པ་འབའ་ཞིག་གི་རྗེས་སུ་འབྲང་བ་ཡིན་ལ། དགྲ་བཅོམ་པ་ཟག་པ་ཟད་པ་གཉི་གའི་ཆ་ལས་རྣམ་པར་གྲོལ་བ་འདི་ཆོས་སྦྱིན་པ་ཐ་མ་ཡིན་ཏེ། འདི་ལྟར་སྦྱིན་པའི་གཏམ་དང་ལྡན་པ་འདི་ནི་ཆོས་སྦྱིན་པ་ཡིན་ནོ། །ཆོས་སྦྱིན་པ་འབྲིང་ནི་ཚུལ་ཁྲིམས་ཀྱི་གཏམ་དང་རབ་ཏུ་ལྡན་ཞིང་སེམས་ཡོངས་སུ་བསྒོམས་པས་སྟོན་པ་ཤེས་རབ་འབྲིང་ཡིན་ལ། དེའི་ལས་ཀྱི་འབྲས་བུ་རྣམ་པར་སྨིན་པ་ནི་ལས་ཀྱི་མེ་ལོང་གི་རྩིག་ངོས་ཀྱི་ནང་ན་སྣང་སྟེ། འདི་ལྟར་ཤེས་རབ་ཀྱི་རྗེས་སུ་འབྲང་བ་དགྲ་བཅོམ་པའམ་ཤིན་ཏུ་མྱུར་བར་ཟག་པ་ཟད་པར་བྱེད་ན་རང་སངས་རྒྱས་སུ་འགྱུར་ཏེ། ཆོས་སྦྱིན་པ་འབྲིང་དེའི་རྒྱུས་ལས་ཀྱི་རྣམ་པར་སྨིན་པ་ལས་ཀྱི་མེ་ལོང་གི་ནང་ན་སྣང་ངོ་། །གཞན་ཡང་ཆོས་སྦྱིན་པ་མཆོག་ནི་འདི་ལྟ་སྟེ། སེམས་ཤིན་ཏུ་ཡོངས་སུ་བསྒོམས་པ། འདོད་པ་མེད་པར་ཤེས་པ་སྦྱིན་ཞིང་ཡོན་ཏན་འབའ་ཞིག་མངོན་པར་རྗོད་པར་བྱེད། གཞན་ལ་ཕན་གདགས་པར་ཞུགས་པ་ཆོས་{{page:{number:894,folio:211b,volume:69}}}སྟོན་པ་ཡིན་ཏེ་འདི་ལྟ་སྟེ། འདོད་པའི་ཉེས་དམིགས་ཀྱི་རོ་མྱང་བ་ལས་ངེས་པར་འབྱུང་བའམ། གཞན་ལོག་པའི་ལྟ་བ་ལ་ཞུགས་པ་ཡང་ཆོས་འདུལ་བ་ལ་རབ་ཏུ་འཇོག་པར་བྱེད་ཅིང་། ཆོས་འདུལ་བ་སྐྱོན་མེད་པ་ཡང་སྟོན་པར་བྱེད་པ་ཡིན་ཏེ་འདི་ནི་ཆོས་སྦྱིན་པ་མཆོག་ཡིན་ནོ། །དེའི་འབྲས་བུ་ནི་བྱང་ཆུབ་ཏུ་འགྱུར་ཏེ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བླ་ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། ཆོས་འདུལ་བ་བླ་ན་མེད་པ། ཐོག་མ་དང་བར་དང་ཐ་མར་དགེ་བ། དེ་ནི་ཆོས་སྦྱིན་པ་མཆོག་ཡིན་ནོ། །དེ་ལྟར་བརྒྱ་བྱིན་དེས་ལས་ཀྱི་མེ་ལོང་གི་རྩིག་ངོས་ལ་རྣམ་པ་དུ་མ་ཡོད་པ་ལྷ་རྣམས་ལ་སྟོན་པར་བྱེད་དེ། དེ་ལྟར་ཐམས་ཅད་སྟོན་པར་བྱེད་དོ། །འདི་ལྟར་ལྷ་གཞན་གང་ཡིན་པ་དེ་དག་ལ་མངོན་པར་བརྟགས་ན། ལྷ་དེ་དག་ཀུན་ནས་ཤིན་ཏུ་ངོ་ཚ་བར་གྱུར་པ་དང་དེ་དག་ལ་དེ་ལྟར་མ་བྱེད་ཅིག །འདི་ལྟར་སྲིད་པ་དང་སྲིད་པར་རྒྱུ་དང་འཐུན་པར་འབྲས་བུ་མངོན་པར་འགྲུབ་བོ་ཞེས་བསྟན་ཏེ། དེ་ལྟར་ཟླ་བ་བས་ལྷག་པའི་ལུས་གང་ཡིན་པ་དེ་དག་མཐོང་ནས། བདག་གི་དྲུང་དུ་ལྷགས་པ་དེ་དག་ཉིད་ལ་བསྟན་པའི་ཕྱིར། ལས་བྱས་པ་འདིས། ལས་ཐ་མ་དང་འབྲིང་དང་མཆོག་དང་གསུམ་པོ་འདི་དག་ལྷ་རྣམས་ལ་བསྟན་པ་ཡིན་ཏེ་ལྷ་དག་ངོ་ཚ་བར་བྱས་པས་དེས་ཆོག་ཆོག །དེ་ནས་ལྷ་དེ་རྣམས་ཀྱིས་མ་མཐོང་བ་ངོ་མཚར་ཆེ་བ་དེ་ལ་མངོན་པར་བརྟགས་ནས་འཁོར་བ་ལ་ཤིན་ཏུ་ཡིད་སྐྱོ་བ་རྣམས་ཀྱིས་འདི་ལྟར་ཚིགས་སུ་བཅད་དེ་སྨྲས་པ། འདོད་པ་དོན་མེད་རྒྱགས་པས་མྱོས། །ལྷ་རྣམས་རང་བཞིན་སྟོབས་ཆུང་བ། །འདོད་པ་རྣམས་ཀྱིས་འཁྱམ་ཞིང་རྩེ། །འཇིགས་པ་ཆེན་པོ་མི་མཐོང་ངོ་། །འདོད་པ་མི་ཕན་བྱེད་རྣམས་ལ། །ལྷ་གང་ཡིད་ནི་རྟོན་བྱེད་པ། །ལེགས་བྱས་ཟད་ནས་བླུན་པོ་དག །ཕྱི་ནས་སོ་སོར་རིག་པར་འགྱུར། །ལྷ་རྣམས་ལ་ནི་བྱེ་བྲག་ཏུ། །ཕུན་སུམ་ལྡན་པ་མོད་ལ་འཇིག །ཇི་ལྟ་ཇི་ལྟར་བདེ་དང་དགའ། །དེ་འཇིག་དེ་ལྟར་ཉོན་མོངས་སོ། །གང་ཚེ་ལྷ་ཡི་འཇིག་རྟེན་ནས། །སེམས་ཅན་དམྱལ་བར་ལྷ་ལྟུང་བ། །ལུས་དང་ཡིད་ཀྱི་སྡུག་བསྔལ་གྱིས། །{{page:{number:895,folio:212a,volume:69}}}ཐམས་ཅད་དུ་ནི་གནོད་པར་འགྱུར། །དེ་ཡི་སྡུག་བསྔལ་ཤིན་ཏུ་ཚ། །དེ་ནི་ཚད་གཟུང་མི་ནུས་སོ། །སྡུག་བསྔལ་རྣམས་ཀྱི་ནང་ན་མཆོག །འབྲལ་བ་སྡུག་བསྔལ་ཡོངས་སུ་རྗོད། །དེ་ཡང་ལྷ་ཡི་ཚོགས་ནང་ན། །གཙོ་བོར་རྟག་ཏུ་ཡང་དག་འཇུག །སེམས་ཀྱིས་ཡོངས་སུ་བསླུས་པ་ཡི། །ལྷ་རྣམས་ཀྱིས་ཀྱང་མི་མཐོང་ངོ་། །འདོད་པས་ཤིན་ཏུ་བསླུས་པ་རྣམས། །ད་ལྟར་བཟང་བ་སྐད་ཅིག་སྟེ། །བརྒྱ་དང་འབུམ་དང་དེ་བཞིན་དུ། །བྱེ་བ་ཐེར་འབུམ་ཕྲག་བརྒྱ་ཡི། །འདོད་པ་ཐོབ་ཀྱང་འཇིག་འགྱུར་བ། །དེ་ལ་མི་དག་ཡིད་མ་རྟོན། །ལེགས་པར་བྱས་པའི་ལས་ཀྱི་རྒྱུས། །དེ་ཡི་འབྲས་བུ་རྟག་ཏུ་བདེ། །ཤིང་ཉམས་འབྲས་བུ་མེད་པ་ལྟར། །རྒྱུ་ཟད་ནས་ནི་འབྲས་བུ་མེད། །བག་མེད་དེ་ཉིད་མཐོང་རྣམས་ཀྱིས། །སྲོག་ཟད་བྱེད་པ་དུག་ལྟར་མཐོང་། །རྟག་ཏུ་མེ་ལྟར་སྲེག་བྱེད་ཅིང་། །མཚོན་ཆ་ལྟར་ནི་གཅོད་པར་བྱེད། །སྔོན་ནི་མཛའ་བཤེས་ལྟ་བུར་མཐོང་། །ཕྱི་ནས་དགྲ་ལྟ་བུར་མཐོང་ངོ་། །ལུས་ཅན་ཀུན་ལ་བག་མེད་པ། །མཆིལ་པ་ལྟ་བུར་རབ་ཏུ་འཇུག །ལྷ་དང་ལྷ་མིན་མི་དག་དང་། །ཀླུ་རྣམས་ལ་ཡང་ཁྱད་པར་དུ། །དོན་རྣམས་ཐམས་ཅད་མེད་བྱེད་པ། །དེ་ཡིས་བག་མེད་རྒྱུ་མཐོང་ངོ་། །བརྒྱ་བྱིན་བདག་ཅག་བསོད་ནམས་ཀྱིས། །ལེགས་པར་བགྱིས་པ་དག་ཀྱང་བསྲུངས། །ཁྱོད་ཀྱིས་སྲིད་པའི་བཙོན་ར་གང་། །འདི་དག་ཐམས་ཅད་བསྟན་པ་ལས། །དེ་ལྟར་བརྒྱ་བྱིན་ལྷ་དེ་ལ། །སྨྲས་ནས་དེ་ལ་འདི་སྐད་སྨྲས། །བརྒྱ་བྱིན་ཁྱོད་ལ་ངོ་མཚར་རྨད། །ཆེན་པོ་འདི་ནི་སུ་ཡིས་བསྟན། །དེ་ལ་བརྒྱ་བྱིན་དེས་སྨྲས་པ། །གང་གིས་བསྟན་འདི་ང་ལས་ཉོན། །བདག་སྐྱེས་པ་ན་སྔོན་གྱི་ལྷ་ཕྲེང་བཟང་ཞེས་བྱ་བ་ཞིག་ཡོད་དེ། དེ་དང་བདག་ཤིན་ཏུ་བཤེས་པར་གྱུར་ཏོ། །དེས་བརྒྱུད་པ་ལས་ཐོས་ལ་འགའ་ཞིག་གི་ཕྱིར་ཡང་འདི་ལྟར་བཅོམ་ལྡན་འདས་འོད་སྲུང་ཞེས་བྱ་བ་ཞིག་གདུལ་བའི་དབང་གིས་མཐོ་རིས་འདིར་གཤེགས་ཞེས་ཐོས་སོ། །དེས་ཀྱང་ལྷ་ཤིན་ཏུ་བག་མེད་པར་གནས་པ་རྣམས་རྟག་ཏུ་གཟིགས་ནས། དེ་དག་ལ་ཕན་པར་མཛད་པའི་ཕྱིར་ཤིང་སཱ་ལ་ཟུང་འདི་བསྐྲུན་ཏོ། །ལས་ཀྱི་མེ་ལོང་སྤྲུལ་པའི་ནང་དེ་{{page:{number:896,folio:212b,volume:69}}}ཡང་བདག་ཅག་རབ་ཏུ་བག་མེད་པར་གྱུར་པ་དང་ཁྱོད་བག་མེད་པར་མ་གནས་ཤིག་ཅེས་ལྷ་དེས་ཤིན་ཏུ་བསྟན་ཏེ་འདི་ལྟར་འདུས་བྱས་ཐམས་ཅད་ནི་ལོག་པར་ལྟུང་བ་ཡིན་ལ། གང་གི་ཚེ་ཁྱོད་དམ་ལྷ་བག་མེད་པར་གནས་པ་གཞན་དག་ཕན་ཚུན་གཟུགས་ཐ་མ་དང་འབྲིང་དང་མཆོག་ལ་ངོ་ཚ་དང་བཅས་པར་གྱུར་པ་དེའི་ཚེ། ཁྱོད་ཀྱིས་ལྷ་དད་པ་ཅན་བག་ཡོད་པ་ལ་གནས་པ་མ་ཡིན་པ་གང་ཡིན་པ་དེ་དག་ནང་དུ་བཅུག་སྟེ། འདི་དག་བསྟན་ཅིང་དེ་རྣམས་ལ་རྨད་དུ་བྱུང་བ་འདི་ཡང་དག་པར་བསྟན་པར་བྱའོ། །འདི་ལྟར་བཅོམ་ལྡན་འདས་དེས་ཀྱང་ལྷ་རྣམས་ལ་ཕན་པར་མཛད་པའི་ཕྱིར་འདི་བསྟན་ཅིང་། ལྷ་དག་ཀྱང་བཏུལ་ལ་ལས་ཀྱི་མེ་ལོང་གིས་རྒྱགས་པ་དང་ཕྲལ་ནས་དགེ་བའི་ལམ་ལ་རབ་ཏུ་བཀོད་དེ། དེ་ནས་ཡང་སླར་འཛམ་བུའི་གླིང་དུ་གཤེགས་སོ་ཞེས་བསྟན་ཏོ། །ལྷ་དེ་ལས་བདག་གིས་དེ་སྐད་ཐོས་ཏེ་ཐོས་ནས་ཀྱང་གཅིག་ཏུ་འགའ་ལ་ལྷ་དེ་དག་ངོ་ཚ་བ་དང་བཅས་ཏེ་ལྷགས་སོ། །དེ་དག་གི་ངོ་ཚ་བ་བསལ་བའི་ཕྱིར་དང་བག་མེད་པ་དང་དྲེགས་པ་བསལ་བའི་ཕྱིར་ལས་ཀྱི་མེ་ལོང་གི་རྩིག་ངོས་ལ་བྲིས་པ་ཐ་མ་དང་འབྲིང་དང་མཆོག་འདི་ཁྱེད་ཅག་ལ་རབ་ཏུ་བསྟན་པ་ཡིན་ནོ། །གཞན་ཡང་ཤིང་སཱ་ལ་ཟུང་གཉིས་པ་འདི་ཉིད་དུ་འཇུག་པར་བྱའོ། །དེ་ཡང་དེ་བཞིན་དུ་བཅོམ་ལྡན་འདས་འོད་སྲུང་དེ་ཉིད་ཀྱིས་ལྷ་རྣམས་ལ་ཕན་པར་མཛད་པའི་ཕྱིར། ལས་ཀྱི་དྲ་བ་སྐྱེ་བ་དང་འཆི་བ་ལྟ་བུར་སྤྲུལ་པ་མཛད་པ་དེ་ཡང་བདག་གིས་ཁྱེད་ཅག་ལ་རབ་ཏུ་བསྟན་པར་བྱའོ། །དེ་ནས་དེ་སྐད་སྨྲས་ནས། ཡང་བརྒྱ་བྱིན་གྱིས་ལྷ་དེ་དག་ལ་འདི་སྐད་དུ། བཅོམ་ལྡན་འདས་འོད་སྲུང་དེ་ལ་སྤྱི་བོས་ཕྱག་འཚལ་ལོ་ཞེས་སྨྲས་ནས། དེ་ནས་ཡང་དེ་ལྟར་སྒོ་དེ་ཉིད་ནས་ཕྱིར་བྱུང་བ་དང་སྒོ་ཡང་དེ་བཞིན་དུ་བཅད་དོ། །དེ་ནས་ལྷ་ཡིད་རབ་ཏུ་དགའ་བ། ཕྱི་རོལ་གྱི་སྐྱེད་མོས་ཚལ་ན་དགའ་སྤྱོད་བྱེད་པར་ཞུགས་པ། སིལ་སྙན་གྱི་སྒྲ་རྣམ་པ་སྣ་ཚོགས་འབྱིན་པ་རབ་ཏུ་མྱོས་པ་བྲོ་རྡུང་ཞིང་དགོད་པ་གང་ཡིན་པ་དེ་དག་གིས་བརྒྱ་བྱིན་ཉེ་བ་ན་འདུག་པར་རིག་ནས་མགོ་བོས་སོ་སོར་ཕྱག་འཚལ་ནས། ཡང་ཡིད་ཤིན་ཏུ་ཆགས་པ་དག་བྲོ་རྡུང་བར་བྱེད་དགོད་པར་བྱེད་ཕན་ཚུན་པད་མ་དག་བླངས་ནས་རྡེག་པར་བྱེད་དོ། །{{page:{number:897,folio:213a,volume:69}}}དེ་ནས་བརྒྱ་བྱིན་དང་ལྷན་ཅིག་ཤིང་སཱ་ལ་ཟུང་དེར་ཞུགས་པའི་ལྷ་གང་ཡིན་པ་དེ་དག་གིས་ལྷ་དེ་རྣམས་ལ་རྨད་དུ་བྱུང་བ་དེ་དག་སྟོན་པར་བྱེད་ཀྱང་། བག་མེད་པའི་དབང་དུ་གྱུར་པ་དེ་དག་ཉན་པར་ཡང་མི་བྱེད་ལ་རྨད་དུ་བྱུང་བ་དེ་ལ་གང་ཡང་དད་པ་མི་སྐྱེད་དོ། །དེ་ནས་བརྒྱ་བྱིན་ཡང་ལྷ་དེ་རྣམས་ཀྱི་སེམས་བསྲུང་བའི་ཕྱིར་སྤྱོད་པ་དེ་དག་ཉིད་དང་ལྷན་ཅིག་པད་མའི་ཚལ་དེ་རྣམས་ན་དགའ་བར་བྱེད་ཅིང་སིལ་སྙན་དང་རོལ་མོའི་སྒྲ་སྣ་ཚོགས་འབྱིན་པ། ཕན་ཚུན་གྲོགས་སུ་གྱུར་པ། རྒྱགས་པ་འབའ་ཞིག་དོན་དུ་བྱེད་པ། ལྷའི་ཕྲེང་བ་དང་རྒྱན་དང་ལྡན་པ། ཤིན་ཏུ་བདེ་བ་དང་ལྡན་པ། འདོད་པའི་ཡིད་ལ་རབ་ཏུ་མྱོས་པ་རང་གི་ལེགས་པར་བྱས་པ་ལ་ཆགས་པ་རྣམས་ཚལ་དང་ཉེ་བའི་ཚལ་དག་ན་ཡོངས་སུ་སྤྱོད་པར་བྱེད་དགའ་བར་བྱེད་མཆོག་ཏུ་དགའ་བར་བྱེད་དོ། །དེ་རྣམས་ཀྱི་ནང་ན་ལས་བྱས་པའི་མེ་ལོང་གི་གནས་རྨད་དུ་བྱུང་བ་མཐོང་བའི་ལྷ་གང་ཡིན་པ་དེ་དག་བྱ་བ་བྱས་པ་བཞིན་དུ་རྒྱགས་པའི་སྤྱོད་ལམ་ལ་གནས་པ་དང་བྲལ་ཞིང་སེམས་སྙིང་རྗེ་ཅན་དུ་གྱུར་ནས་ལྷ་དེ་དག་ལ་མངོན་པར་རྟོག་པ་ན། ཀྱེ་མ་ལྷ་རབ་ཏུ་མྱོས་པར་གནས་པ་འདི་དག་གིས་ནི་འདི་ལྟར་ངེས་པར་ལྟུང་བར་འགྱུར་ཞིང་ལྷུང་ནས་ཀྱང་། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་ལ། འཁོར་བའི་མཐར་གཏུགས་པའི་བར་དུ་ལས་ལ་རྟོན་པ་ལས་ཀྱི་རང་བཞིན་ཅན་དག་ཇི་ལྟར་ལས་དགེ་བའམ་སྡིག་པ་བྱེད་པ་དེ་དེ་བཞིན་དུ་ལས་ཀྱི་སྐལ་བར་འགྱུར་བ་དག་མི་ཤེས་སོ་སྙམ་ནས། དེ་ལྟར་ལྷ་དེ་རྣམས་ལྷ་དེ་དག་ལ་སྙིང་རྗེ་བར་བྱེད་དོ། །དེ་ནས་ཆོས་བཟང་ན་གནས་པའི་ལྷ་ཕྱི་མ་དེ་དག་ཀྱང་བརྒྱ་བྱིན་ལ་འདི་ལྟར་ལྷའི་རྒྱལ་པོ་ཁྱོད་ཀྱི་བཀའ་དྲིན་ལ་བདག་ཅག་འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་ལྷའི་ཚལ་དང་ཉེ་བའི་ཚལ་དག་ན་དགའ་བར་བགྱིད་དགའ་དགུར་སྤྱོད་པར་བགྱིད་ན། ལྷའི་རྒྱལ་པོ་བདག་ཅག་ལ་དགོངས་པར་མི་མཛད་དམ་ཞེས་སྨྲས་སོ། །དེ་ནས་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་འདི་སྐད་སྨྲས་པ། ལྷ་དག་བདག་ནི་བྱེད་པ་མང་། །བག་མེད་པ་ལ་གནས་པ་མེད། །གང་ཟག་བག་མེད་དབང་{{page:{number:898,folio:213b,volume:69}}}གྱུར་པ། །དེ་ཉིད་རབ་ཏུ་མི་མཐོང་ངོ་། །རྟག་ཏུ་བག་མེད་དབང་གྱུར་གང་། །དེ་ནི་དགེ་བའི་འོས་མིན་ཏེ། །དགེ་བ་སྤངས་པའི་གང་ཟག་ནི། །སེམས་ཅན་དམྱལ་བར་ཉེ་བར་འདྲེན། །དགའ་ཞིང་ཡིད་དུ་འོང་བ་ཀུན། །རབ་ཏུ་འབྲལ་བར་འགྱུར་སྲིད་ཀྱང་། །འཚོ་བའི་མཐའ་ནི་འཆི་བ་དག །ལྷ་ཡིས་ཤིན་ཏུ་མི་མཐོང་ངོ་། །འཆི་བའི་ཚེ་ན་འབྱུང་བ་གང་། །དབང་པོ་སེམས་ནི་བློང་བ་དག །ངེས་པར་འབྱུང་བར་འགྱུར་བ་གང་། །སྡུག་བསྔལ་མི་བཟད་དེ་ཤེས་ཀྱི། །སྲིད་གསུམ་འདུས་བྱས་ཐམས་ཅད་ནི། །མགལ་མེའི་འཁོར་ལོ་ལྟ་བུ་དང་། །དྲི་ཟའི་གྲོང་ཁྱེར་ལྟ་བུ་དང་། །དབུ་བ་ཆུ་བུར་ལྟ་བུ་སྟེ། །རྨོངས་པ་དབུ་བའི་ཕུང་པོ་ལ། །མལ་སྟན་འདིང་བར་བྱེད་པ་གང་། །རྨོངས་པ་འདུས་བྱས་བྱེད་པ་དེ། །མི་བརྟན་བདག་ཉིད་མངོན་པར་ཆགས། །ལས་ཀྱིས་ཡོངས་སུ་སྦྲེལ་བ་ནི། །འཆི་བའི་ཚེ་ན་ལྷ་དང་མི། །དེ་བཞིན་གནོད་སྦྱིན་ལྷ་མ་ཡིན། །ཀླུ་དང་མཁའ་ལྡིང་སྐྱོབ་མི་བྱེད། །འཆི་བའི་རྒྱལ་པོ་མི་བཟད་པ། །ཇི་སྲིད་མ་འོངས་བར་དུ་ནི། །དེ་སྲིད་ལེགས་པར་བྱས་སྤྱོད་པ། །ཕྱི་ནས་གདུང་བར་མ་བྱེད་ཅིག །སྲིད་པས་དེ་དག་ཡང་དྲངས་པ། །ཡུལ་རྣམས་ལ་ནི་རྒྱུག་པར་བྱེད། །ཁྱེད་ལ་དུ་མར་བསྒོ་བ་ཡིན། །བག་མེད་རྣམས་ལ་མ་ཆགས་ཤིག །ཡུལ་གྱིས་དམ་དུ་བཅིངས་པ་ནི། །སེམས་ཅན་དམྱལ་བ་ཀུན་གྱི་རྒྱུ། །དེ་བས་གཏན་དུ་སྤངས་ནས་སུ། །ངེས་པར་ལེགས་པར་ཡིད་ལ་བྱོས། །དེ་ལྟར་བརྒྱ་བྱིན་དེས་ལྷ་དེ་རྣམས་ལ་རྗེས་སུ་བསྟན་པ་དང་འདི་ལྟར་བདེ་བ་དེའི་དབང་དུ་གྱུར་པ་རྣམས་ཅུང་ཟད་ཀྱང་སེམས་ལ་མི་འཇོག་གོ། ལས་ཀྱི་མེ་ལོང་མངོན་སུམ་དུ་མཐོང་བའི་ལྷ་གང་ཡིན་པ་དེ་དག་ནི་མ་གཏོགས་ཏེ། དེ་རྣམས་ནི་ཤིན་ཏུ་ཡི་ཆད་ནས་བརྒྱ་བྱིན་ལ་འདི་སྐད་སྨྲས་སོ། །ལྷའི་དབང་པོ་འདི་ལྟར་ཤིང་སཱ་ལ་ཟུང་གཉིས་པར་གཤེགས་དང་། དེ་ནས་ཡང་བཅོམ་ལྡན་འདས་འོད་སྲུང་དེས་ལྷ་བག་མེད་པས་རྨོངས་པ་རྣམས་ལ་ཕན་པར་བགྱི་བའི་སླད་དུ། ལས་ཀྱི་དྲ་བ་སྐྱེ་བ་དང་འཆི་བར་འཐུན་པའི་སྤྲུལ་པ་གང་ལགས་པ་དེ་དག་ལྷའི་རྒྱལ་པོས་བདག་ཅག་ལ་རབ་ཏུ་བསྟན་དུ་གསོལ། དེ་ནས་བརྒྱ་བྱིན་གྱིས་ལྷ་ཤིན་ཏུ་བག་མེད་པས་{{page:{number:899,folio:214a,volume:69}}}གནས་པ་དག་རིག་ནས་ཚལ་དང་ཉེ་བའི་ཚལ་རྣམས་སུ་རྩེ་བར་དོང་ངོ་། །དེ་ནས་ཡང་ལྷ་རྣམ་པར་གཡེངས་པ་དེ་རྣམས་དང་ཤིན་ཏུ་ཡི་ཆད་པ་དག་དང་ཡང་ལྷན་ཅིག་ཤིང་སཱ་ལ་ཟུང་གཉིས་པ་ག་ལ་བ་དེར་དོང་སྟེ་ཕྱིན་ནས། དེ་བཞིན་དུ་དེས་སྡོང་པོ་དེ་ཉིད་ཀྱི་སྒོ་འབྱེད་པར་བྱེད་དོ། །འབྱེད་པ་དང་དེ་བཞིན་དུ་སྒོ་ཕྱེ་སྟེ། བརྒྱ་བྱིན་དེ་ལྷ་དེ་རྣམས་དང་ལྷན་ཅིག་དེ་ཉིད་དུ་ཞུགས་པ་དང་ལྷ་རྣམས་ཀྱིས་ཚལ་དང་ཉེ་བའི་ཚལ་ཉམས་དགའ་བ། སྔོན་ཆད་གར་ཡང་མ་མཐོང་བའི་དགའ་བ་གང་ཡིན་པ་དེ་དག་དང་འདོད་པ་ཐམས་ཅད་འབྱོར་པ། བྱ་རྣམ་པ་སྣ་ཚོགས་ཀུན་ནས་ལོང་ལོང་པོར་འཁོད་པ། པད་མའི་ཚལ་གྱིས་བརྒྱན་པ། གསེར་བཙོ་མའི་ཤིང་ལྗོན་པས་ཀུན་ནས་འཁྲིགས་པ་ཐམས་ཅད་དུ་མཐོང་ན་དགའ་ཞིང་ཡིད་དུ་འོང་བ། འཇིག་རྟེན་གྱི་བདེ་བའི་མཆོག་བལྟ་ན་སྡུག་པ། རླུང་བསྟེན་ན་བདེ་བ། རིའི་ཟོམ་ཡང་རིན་པོ་ཆེའི་རྡོ་སྣ་བདུན་གྱིས་རྣམ་པར་བརྒྱན་པ། བྱ་རྣམ་པ་སྣ་ཚོགས་སྐད་འབྱིན་པ་མཐོང་ངོ་། །དཔག་བསམ་གྱི་ཤིང་ཉི་མ་ལྟར་གཟི་ཆེ་བས་ཀུན་ནས་གསལ་བ་ཡིན་ཏེ། ཉི་མ་ལྟ་བུ་དེ་རྣམས་ཀྱིས་ཤིང་སཱ་ལའི་ནང་དེ་དག་ཐམས་ཅད་རྣམ་པར་གསལ་བ། བཟའ་བ་དང་བཏུང་བའི་ཆུ་བོ་ཡང་དྲི་དང་རོ་དང་མདོག་སྣ་ཚོགས་སུ་འབབ་པ་རྣམས་མཐུ་རབ་ཏུ་ཆེ་བར་འབབ་པ། དེའི་ནང་ན་དྲི་ཤིན་ཏུ་མི་བཟད་པར་ཞིམ་པོ་ཡོད་དེ། ཡོན་ཏན་སྣ་ཚོགས་ཕུན་སུམ་ཚོགས་པ་དེ་རྣམས་སྣས་རིམ་གྱིས་ཤིན་ཏུ་མྱོང་བར་བྱེད་དོ། །དེ་ལྟར་དབང་པོ་ལྔ་རྣམས་ཀྱི་ཡུལ་ལྔ་སེམས་དང་ལྡན་པ་ལྟར་སྡུག་པར་སྟོན་པ། ཉི་མ་ནུབ་པ་ལྟར་མི་རྟག་སྟེ་འཕྲལ་འཕྲལ་ལ་བྱུང་བའི་སྟོབས་ཀྱིས། དབང་དུ་གྱུར་པའི་ལྷ་གང་ཡིན་པ་དེ་རྣམས་ཀྱི་དབང་པོ་ཡང་ཤིན་ཏུ་བདེ་བ་ཉིད་ཡིན་ན། གང་ལས་བར་མས་ཉེ་བར་འགྲོ་བ་རྣམས་ལྟ་སྨོས་ཀྱང་ཅི་དགོས། དེ་ནས་ལྷའི་རྒྱལ་པོ་བརྒྱ་བྱིན་ཚལ་དང་ཉེ་བའི་ཚལ་ཤིན་ཏུ་ཉམས་དགའ་བ་གང་ཡིན་པ་དེ་དག་ཐམས་ཅད་དེ་རྣམས་ལ་ཡང་དག་པར་བསྟན་ཏེ་དེ་དག་གི་ཁྱད་པར་ནི་ཕྱི་རོལ་ན་གནས་པ་རྣམས་ཀྱི་ཚལ་དང་ཉེ་བའི་ཚལ་ཉམས་དགའ་བ་གང་ཡིན་པ་དེ་དག་{{page:{number:900,folio:214b,volume:69}}}དེའི་བཅུ་དྲུག་གི་ཆར་ཡང་མི་ཕོད་དོ། །དེ་ནས་ལྷའི་དབང་པོས་ཐམས་ཅད་མ་ལུས་པར་བསྟན་ནས་རྡོ་ཤིན་ཏུ་གསལ་བ་ལས་ས་གཞི་བྱས་པ། ལྷག་པར་ཉམས་དགའ་བ་བསྟན་པར་བྱ་བའི་ཕྱིར་ག་ལ་བ་དེར་འདོང་བར་བྱེད་དོ། །བཻ་ཌཱུརྱའི་ཁང་བཟངས་ཀ་བ་སྟོང་ཡོད་ལ་པད་མ་རཱ་གའི་ལན་ཀན་བྲེས་པ། ས་གཞི་གསེར་ལས་བྱས་པ། ཚུར་དཔག་ཚད་ལྔ་ཡོད་ལ། ཞེང་དུ་དཔག་ཚད་གསུམ་ཡོད་པ། བཅོམ་ལྡན་འདས་འོད་སྲུང་དེའི་རྫུ་འཕྲུལ་གྱིས་མཛད་པ་ཡིན་ནོ། །དེ་ནས་བརྒྱ་བྱིན་ཁང་བཟངས་རིན་པོ་ཆེ་སྣ་བདུན་གྱི་ཐེམ་སྐས་ཀྱིས་བརྒྱན་པ་དེ་ལ་ལྷ་དེ་རྣམས་དང་ལྷན་ཅིག་དེར་འཛེགས་པ་དང་ཁང་བཟངས་དེ་ལ། བཅོམ་ལྡན་འདས་དེ་ཉིད་ཀྱི་གཟུགས་བརྙན་སྤྲུལ་པ་གང་ཡིན་པ་དེ་ལ། འདི་ནི་བཅོམ་ལྡན་འདས་ཉིད་ཆོས་སྟོན་པ་ཡིན་ནོ་སྙམ་དུ་སེམས་སོ། །དེ་ནས་བརྒྱ་བྱིན་གྱིས་བཅོམ་ལྡན་འདས་ཀྱི་གཟུགས་བརྙན་དེ་ལ་མགོ་བོས་ཕྱག་འཚལ་ཏེ། ལྷའི་ཚོགས་རྣམས་དང་ལྷན་ཅིག་ཤིན་ཏུ་གུས་པར་གྱུར་པའི་ཡིད་ཀྱིས་ཕྱག་འཚལ་ནས། འདི་ལྟར་ཚིགས་སུ་བཅད་དེ་སྨྲས་པ། རབ་ཏུ་གྲོལ་བ་སྐྱོབ་མཛད་ཅིང་། །ཞི་བ་དང་ནི་ཐར་པའི་སྒོ། །འབྱེད་པར་མཛད་པ་འཇིག་རྟེན་མགོན། །དེ་ཡི་གཟུགས་བརྙན་འདི་བཞུགས་སོ། །མི་གང་ཞི་བའི་ཡིད་ཀྱིས་སུ། །འདི་ལ་རྟག་ཏུ་ཕྱག་འཚལ་ན། །དེ་ནི་སྲིད་པའི་འཇིགས་ལས་ཐར། །མྱ་ངན་འདས་པའང་རྟོགས་པར་འགྱུར། །མྱ་ངན་འདས་གྲོང་སྟོན་མཛད་པ། །ཆོས་འདི་གསུང་བ་གང་ཡིན་པ། །དེ་ནི་ཞི་བ་མཆོག་ཏུ་དགའ། །དེ་ནི་མཐའ་ལས་བྱུང་ཞེས་བྱ། །སྐྱེས་བུ་བརྟན་པོ་རྩལ་པོ་ཆེས། །དེ་ཡི་བཀའ་ལ་བརྟེན་ན་ནི། །གཏན་དུ་བདེ་བ་འབྱུང་བ་གང་། །རྟག་པའི་གནས་ནི་འཐོབ་པར་འགྱུར། །སྐྱེས་བུ་དེ་ཉིད་སེམས་པ་པོ། །སྒྲོལ་བྱེད་འདི་ལ་བརྟེན་ནས་སུ། །སྲིད་གསུམ་རྒྱ་མཚོ་ཆུ་བོའི་ཀློང་། །མི་བཟད་འཇིགས་ལས་སྒྲོལ་བར་བྱེད། །འདི་ནི་འཇིག་རྟེན་བཅས་པའི་མིག །ཀུན་ནས་འབྲལ་བའི་མིག་རྣམས་ཡིན། །ཤིང་ལས་བྱུང་བ་མེ་མིན་གྱི། །འདི་ནི་མེ་ཡི་ནང་ན་མཆོག །འདོད་ཆགས་ལ་སོགས་དྲི་མ་ཡིས། །མི་རྣམས་སེམས་ལ་སྡིག་བཅས་པ། །ཁྱུ་མཆོག་{{page:{number:901,folio:215a,volume:69}}}དེའི་བཀའ་ཡེ་ཤེས་ཆུས། །དག་པ་ཉིད་དུ་འཁྲུ་བར་མཛད། །མུ་སྟེགས་ཤེས་པའི་ང་རྒྱལ་ཅན། །ཀུན་གྱིས་གནས་གང་མ་མཐོང་བ། །གནས་དེ་ཁྱོད་ཀྱི་དྲི་མ་མེད། །གསུང་རྣམས་ཀྱིས་ནི་མི་ལ་བསྟན། །སྐྱེ་བོ་ཤིན་ཏུ་བག་མེད་པ། །འདི་དག་མགོན་པོ་ཁྱོད་ཀྱིས་བསྒྲལ། །མགོན་པོ་རྒལ་ནས་ཕ་རོལ་གཤེགས། །སྐྱེ་བོ་གཞན་ཡང་སྒྲོལ་བར་མཛད། །སྐྱེ་བོ་ཀུན་ལ་སྨན་སླད་དུ། །ཁྱོད་ཉིད་གཅིག་པུར་བཞུགས་པར་བྱས། །ཕན་མེད་རྣམས་ལ་ཕན་མཛད་ཕྱིར། །ཁྱོད་ཉིད་ཁོ་ན་མི་མཆོག་ལགས། །དེ་ལྟར་བརྒྱ་བྱིན་དེས་གཟུགས་བརྙན་དེ་ལ་བསྟོད་ཅིང་། གུས་པར་ཕྱག་འཚལ། ལྷ་ཐམས་ཅད་དང་བཅས་པས་ཀྱང་བཅོམ་ལྡན་འདས་ཀྱི་གཟུགས་བརྙན་སྤྲུལ་པ་དེ་ལ་མངོན་པར་ཕྱག་འཚལ། ན་བཟའ་ཆོས་གོས་བྱིན་གྱིས་བརླབས་པ་ཐགས་སུ་མ་བཏགས་པ་གང་ཡིན་པ་དེ་ལ་ཡང་ལྷ་རྣམས་མགོ་བོས་ཕྱག་འཚལ་ཏེ། གཟུགས་བརྙན་དེ་མཐོང་ནས་ཡང་རྒྱགས་པ་ཉིད་ཡོངས་སུ་ཉམས་པར་གྱུར་ཏོ། །དེའི་རྫུ་འཕྲུལ་གྱིས་མཛད་པའི་གཟུགས་བརྙན་གྱི་རྣམ་པ་ཇི་ལྟ་བུར་བཞུགས་པ་དེ་ལྟ་བུར་བརྒྱ་བྱིན་གྱིས་འབུམ་གྱི་ཆར་ཡང་མི་ཕོད་ན། ལྷ་གཞན་གྱིས་ལྟ་སྨོས་ཀྱང་ཅི་དགོས། དེ་ནས་བརྒྱ་བྱིན་གྱིས་རྫུ་འཕྲུལ་མཛད་པའི་གཟུགས་བརྙན་དེ་མཐོང་ནས། དེ་ནས་ཡང་ལྷ་དེ་རྣམས་ལ་ཕན་པར་བྱ་བ་དང་ལྷ་བག་མེད་པས་མྱོས་པ་རྣམས། བག་མེད་པ་དང་དབྲལ་བར་བྱ་བའི་ཕྱིར། ལས་ཀྱི་དྲ་བ་སྐྱེ་བ་དང་འཆི་བའི་ངོ་བོ་རྫུ་འཕྲུལ་བྱས་པ་དེ་བསྟན་ཏོ། །དེ་ནས་ལྷ་དེ་རྣམས་ཀྱིས་བརྒྱ་བྱིན་ལ་སྨྲས་པ། ལྷའི་དབང་པོ་འདི་ལྟར་བཅོམ་ལྡན་འདས་དེས་ཤིང་སཱ་ལ་ཟུང་འདིའི་ནང་དུ་ལས་ཀྱི་དྲ་བ་སྐྱེ་བ་དང་འཆི་བའི་ངོ་བོ་འདི་སྤྲུལ་པ་མཛད་ལ། སླད་རོལ་དུ་ཅིའི་སླད་དུ་མ་མཛད། འདི་ལྟར་ང་ཡང་དེ་ལ་ངོ་མཚར་ཆེར་སྐྱེས་ཏེ། དེ་ནས་ལྷ་དེས་ང་རྒྱགས་པ་དང་དབྲལ་བར་བྱ་བའི་ཕྱིར་འདི་བསྟན་ཏོ། །དེ་ཉིད་ལ་ངས་དྲིས་པ་དང་དེས་སྨྲས་པ། འདི་ལྟར་འདི་རྟག་ཏུ་མཐོང་བ་དང་སྐྱེ་བོ་ཐམས་ཅད་ངོ་མཚར་ཆེར་སྐྱེས་ཏེ། དེ་ངོ་མཚར་ཆེ་བར་རིག་ནས་འཇིགས་པར་བྱ་བ་དང་{{page:{number:902,folio:215b,volume:69}}}དད་པར་བྱ་བ་དང་དང་བར་བྱ་བའི་ཕྱིར། རྒྱུ་འདིས་ན་བཅོམ་ལྡན་འདས་དེས་ཕྱི་རོལ་དུ་སྤྲུལ་པ་མ་མཛད་དོ། །ཕྱི་རོལ་དུ་སྤྲུལ་པ་མཛད་ན་ནི་སྐྱེ་བོ་ཀུན་གྱིས་ཡང་དང་ཡང་དུ་མཐོང་ཞིང་། ཕན་མི་ཐོགས་ལ་གཟུགས་བརྙན་དེ་ཞིག་པར་ཡང་འགྱུར་ཏེ། རྒྱུ་འདིས་ན་ཤིང་སཱ་ལ་ཟུང་གི་ནང་དུ་སྤྲུལ་པ་འདི་མཛད་ཅིང་། ཤིང་སཱ་ལ་ཟུང་གི་ནང་དུ་ངོ་མཚར་ཆེ་བའི་སྤྲུལ་པ་གཉིས་མཛད་དོ། །གང་སྐྱེ་བོ་ཀུན་གྱིས་བལྟ་བར་མི་བྱ་བའི་རྒྱུ་འདིས་ན་བཅོམ་ལྡན་འདས་དེས་ཤིང་ལྗོན་པའི་ནང་དུ་སྐྱེ་བ་དང་འཆི་བའི་ངོ་བོ་ལས་ཀྱི་དྲ་བའི་སྤྲུལ་པ་འདི་མཛད་དོ། །དེ་ནས་བརྒྱ་བྱིན་ལས་ལྷ་རྣམས་ཀྱིས་དེ་སྐད་ཐོས་ནས་ངོ་མཚར་ཆེའོ་སྙམ་པ་དང་བྲལ་ནས། དེ་ནས་ཡང་སྐྱེ་བ་དང་འཆི་བའི་ངོ་བོ་ལས་ཀྱི་དྲ་བ་དེ་ཁང་བཟངས་དཔག་ཚད་ལྔ་པའི་རྩིག་ངོས་དག་ལ་བྲིས་པ་དེ་དག་རབ་ཏུ་བསྟན་པར་བརྩམས་སོ། །དེ་ལ་རེ་ཞིག་དང་པོར་སྲོག་གཅོད་པ་རྣམས་ཀྱི་གནས་ཀྱང་སྔར་བསྟན་པ་བཞིན་གནོད་པ་ཡང་སྔར་བསྟན་པ་བཞིན་དུ་སྦྱར་ཏེ། སེམས་ཅན་དམྱལ་བ་ཡང་སོས་འཁོར་བཅུ་དྲུག་པ་སྤྲུལ་ཏོ། །དེ་ནས་ཐར་ནས་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན། ཤིན་ཏུ་ཕྲག་དོག་ཅན་དང་ཤིན་ཏུ་ཁྲོ་བར་འགྱུར་ལ། དེ་གཞན་གྱིས་མཚོན་ཆ་རྣམ་པ་དུ་མ་དག་གིས་གསོད་པར་བྱེད་དོ། །དེ་ནས་ལས་ཀྱི་དྲ་བས་འབྲེལ་པ་དུད་འགྲོ་རྣམས་ཀྱི་ནང་དུ་སྐྱེས་ན་དེ་ཤ་ཟ་བའི་སྐྱེ་གནས་སུ་སྐྱེ་བར་འགྱུར་ལ། དེ་ཤའི་དོན་དུ་མཚོན་ཆ་དག་གིས་བསད་ནས་ཟ་བར་བྱེད་དོ། །དེ་བཞིན་དུ་ཤ་རྗེན་ཟ་བ་སེང་གེ་དང་སྟག་དག་གི་སྐྱེ་གནས་སུ་སྐྱེ་བར་འགྱུར་ལ་ཤིན་ཏུ་མི་སྡུག་པ་དེ་མཚོན་ཆས་གསོད་པར་འགྱུར་རོ། །དེ་ནས་ཤི་ནས་གལ་ཏེ་མི་རྣམས་ཀྱི་ནང་དུ་སྐྱེས་ན། དེ་ཤིན་ཏུ་ཐབ་མོ་བྱེད་པ་འཁྲུག་པ་ལ་དགའ་ལ་སེམས་བདེ་བར་མི་གནས་པ་ཁོ་ན་ཡིན་ཏེ། དེ་མཚོན་གྱིས་བསད་ནས་ཚེ་ཐུང་བར་འགྱུར་རོ། །གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་འགའ་ཞིག་གིས་ལྷ་རྣམས་ཀྱི་ནང་དུ་སྐྱེས་ན། དེ་བོང་སྐྱེད་དང་མདོག་དང་དབྱིབས་རྣམས་ཉམས་པར་འགྱུར་ལ་ཚེ་ཐུང་བར་འགྱུར་ཏེ། ལྷ་དང་ལྷ་མ་ཡིན་གྱི་གཡུལ་དུ་གསོད་པར་{{page:{number:903,folio:216a,volume:69}}}འགྱུར་བ་དེ་དག་གི་རྣམ་པ་རྩིག་ངོས་དག་ལ་སྣང་ངོ་། །དེ་ནས་སྲོག་གཅོད་པ་དང་མ་བྱིན་པར་ལེན་པའི་རྒྱུ་ལས་བྱུང་བའི་སེམས་ཅན་དམྱལ་བ་ཆེན་པོ་གཞན་ཐིག་ནག་འཁོར་བཅུ་དྲུག་པ་སྔར་བསྟན་པ་བཞིན་མཐོང་ངོ་། དེ་ནས་ཤི་ནས་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན། དེ་སྔ་མ་བཞིན་དུ་མཚོན་གྱིས་གསོད་པར་འགྱུར་རོ། །གལ་ཏེ་རེས་འགའ་ཡང་མི་གསོད་པའམ་གཞན་ཞིག་གམ་དེ་དང་འཐུན་པ་ཞིག་སྲོག་འཚོ་བའི་དོན་དུ་རྙེད་ན། དེ་ཡི་དགས་གཞན་གྱིས་ཡན་ལག་དང་ཉིང་ལག་ཐམས་ཅད་ཕྱེ་མར་བརླགས་ནས་འཕྲོག་པར་བྱེད་དོ། །དེ་རྒྱུ་དེས་ཤི་ནས་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན་དེ་བྱ་ཁུག་རྟའམ་འབྲོག་དགོན་པ་ཆུ་དང་བྲལ་བ་རྣམས་སུ་སྐྱེ་བར་འགྱུར་རོ། །བཀྲེས་པ་དང་སྐོམ་པས་གདུངས་པའི་ལུས་དེ་ནས་ཀྱང་ཤི་ནས་གལ་ཏེ་མི་རྣམས་ཀྱི་ནང་དུ་སྐྱེས་ན། དབུལ་པོ་དེ་ཡུལ་མཚོན་གྱིས་འཁྲུག་པའམ་ལོ་ཉེས་བྱུང་བར་སྐྱེ་བར་འགྱུར་ཏེ། མཚོན་གྱིས་འཆི་བའམ་ལྟོགས་ཏེ་འཆི་བར་འགྱུར་རོ། །གང་གི་ཚེ་རེས་འགའ་ཡང་བཟའ་བ་ཞིག་རྙེད་ན་དེ་གཞན་གྱིས་འཕྲོག་པར་བྱེད་ལ་ཟོས་ན་ཡང་འཇུ་བར་མི་འགྱུར་རོ། །དེ་ནས་ཤི་ནས་ཀྱང་གལ་ཏེ་ལྷ་རྣམས་ཀྱི་ནང་དུ་སྐྱེས་ན། དེའི་ལུས་དང་བོང་སྐྱེད་དང་མདོག་དང་དབྱིབས་དེ་དག་དམན་པར་འགྱུར་རོ། །བདུད་རྩི་ཡང་སྐྱོན་དང་བཅས་པར་འབྱུང་སྟེ། དེ་ལྷ་གཞན་རྣམས་ཀྱི་དྲུང་དུ་ཤིན་ཏུ་ངོ་ཚ་བས་སྐྱེངས་པར་འགྱུར་རོ། །སིལ་སྙན་ཡན་ལག་ལྔ་དང་ལྡན་པ་ཡང་མི་སྙན་པར་འགྱུར་ལ་ཚེ་ཐུང་བར་ཡང་འགྱུར་ཏེ། དེ་ལྟར་ལྷ་རྣམས་ཀྱིས་ལས་ཀྱིས་བྱས་པའི་སྤྲུལ་པ་དེ་མཐོང་ངོ་། །དེ་ནས་ཡང་བརྒྱ་བྱིན་དང་ལྷ་རྣམས་ཀྱིས། སེམས་ཅན་དམྱལ་བ་བསྡུས་གཞོམ་དེར་ལས་ཀྱི་རྣམ་པ་སྲོག་གཅོད་པ་དང་མ་བྱིན་པར་ལེན་པ་དང་འདོད་པས་ལོག་པར་གཡེམ་པ་སྤྱད་པས་སྐྱེ་བར་འགྱུར་བ་འཁོར་བཅུ་དྲུག་པ་སྔར་བསྟན་པ་བཞིན་མཐོང་ངོ་། །དེ་ནས་ཐར་ནས་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན། དེ་ཚེ་རིང་བར་འགྱུར་ཞིང་རེས་འགའ་སྲོག་གཟུངས་ཀྱི་ཟས་རྙེད་པ་གང་ཡིན་པ་དེ་དག་ཀྱང་གཞན་གྱིས་ཕྲོགས་ལ། ཡི་དགས་སྐྱུགས་པ་{{page:{number:904,folio:216b,volume:69}}}ཟ་བ་རྣམས་ཀྱི་ནང་དུ་སྐྱེ་བར་འགྱུར་རོ། །དེའི་ཆུང་མ་གང་ཡིན་པ་དེ་དེའི་མངོན་སུམ་དུ་ཡི་དགས་གཞན་དག་གིས་འཕྲོག་པར་བྱེད་ལ། དེ་མཚོན་ཆ་བླངས་ནས་མཚོན་གྱིས་བཏབ་སྟེ་གསོད་པར་བྱེད་དོ། །དེ་ནས་ཐར་ནས་ཀྱང་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན་དེ་མ་ཧེ་དང་རྟ་དང་བ་ལང་དང་སྐྱུགས་པ་ཟ་བ་ལ་སོགས་པའི་ནང་དུ་སྐྱེ་ཞིང་ཚེ་རིང་བར་འགྱུར། བདོག་པ་གཞན་གང་ཡིན་པ་དེ་དག་ཀྱང་མཐུ་ཆུང་ངུར་གྱུར་པས་གཞན་དག་གིས་འཕྲོག་པར་བྱེད་དོ། །དེ་ནས་ཐར་ནས་ཀྱང་གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ཚེ་ཐུང་ཞིང་དབུལ་བ་དང་དེའི་ཆུང་མ་ཡང་གཞན་གྱིས་འཕྲོག་པར་འགྱུར་རོ། །དེའི་ལས་ཀྱི་རྩིག་ངོས་དག་ལ་གཟུགས་བརྙན་བྲིས་པ་འདི་ལྟ་བུ་ཡང་སྣང་སྟེ་འདི་ལྟ་སྟེ་སེམས་ཅན་དམྱལ་བ་ཆེན་པོ་ངུ་འབོད་འཁོར་དང་བཅས་པའི་ལས་ཀྱི་འབྲས་བུ་སྔར་བསྟན་པ་བཞིན་སྣང་ངོ་། །དེ་ནས་ཐར་ནས་ཀྱང་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན། དེ་རྟག་ཏུ་ཚེ་རིང་བ་ཉིད་དུ་འགྱུར་ཞིང་ལས་དེ་སྨིན་པར་འགྱུར་བ་ཇི་ལྟ་བ་བཞིན་དམ་པ་ཆད་པའི་སའམ་ཁབ་མགྲིན་རྣམས་ཀྱི་ནང་དུ་སྐྱེ་བར་འགྱུར་རོ། །དེ་རང་བཞིན་གྱིས་བཀྲེས་པས་ཉམ་ཐག་ཅིང་རང་གི་ཆུང་མ་གང་ཡིན་པ་དེ་གཞན་དག་གིས་འཕྲོག་པར་བྱེད་དོ། །དེ་གལ་ཏེ་ཡང་རྒྱགས་པའི་ཚུལ་དང་རྒྱགས་པའི་རྒྱུས་དུག་ཟ་བར་བྱེད་ལ། དེ་དུག་གི་མེ་མི་བཟད་པས་སྲེག་པར་བྱེད་དོ། །དེ་ལས་ཐར་ནས་ཀྱང་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན། དེ་ཕན་ཚུན་ཟ་བའི་སྡུག་བསྔལ་གྱིས་མངོན་པར་ཉམས་པར་འགྱུར། དེ་ནས་ཐར་ནས་ཀྱང་གལ་ཏེ་ལྷ་རྣམས་ཀྱི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་བོང་སྐྱེད་དང་མདོག་དང་དབྱིབས་དམན་ཞིང་ཚེ་ཐུང་བ་དང་ལྷ་དང་ལྷ་མ་ཡིན་གྱི་གཡུལ་འགྱེད་པར་འཆི་བ་དང་དེའི་ལུས་ལ་རིན་པོ་ཆེ་བཏགས་པ་ཡང་འོད་མི་གསལ་བ་དང་དེའི་ལྷ་མོ་ཡང་གུས་པར་མི་ཉན་ཅིང་གཞན་དུ་འགྲོ་བ་དང་དེའི་བདུད་རྩི་ཡང་རོ་ཆུང་བ་དང་བློ་ཞན་པ་དང་སེམས་གཡེངས་པ་དང་དེ་ལ་ལྷ་གཞན་རྣམས་ཀྱིས་གནོད་པར་བྱེད་དོ། །དེ་ནས་ཡང་བརྒྱ་བྱིན་དེ་དང་ལྷ་དེ་རྣམས་དང་ལྷན་ཅིག་{{page:{number:905,folio:217a,volume:69}}}ལས་ཀྱི་རྩིག་ངོས་དེ་དག་ཉིད་ལ་རྟོག་པར་བྱེད་དེ། འདི་ལྟར་སེམས་ཅན་དམྱལ་བ་ངུ་འབོད་འཁོར་དང་བཅས་པའི་ལས་ཀྱི་འབྲས་བུ་སྔར་བསྟན་པ་བཞིན་མཐོང་ངོ་། །དེ་ནས་ཐར་ནས་ཀྱང་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན་སྔ་མ་བཞིན་དུ་འགྱུར་ལ་ཁྱད་པར་དུ་འབྱུང་བ་ནི། དེ་གང་དང་གང་དུ་འགྲོ་བ་དེ་དང་དེར་ལྕེ་བཅད་ཅིང་བཅད་ཅིང་སྐྱེ་བར་འགྱུར་རོ། །དེ་ནས་ཐར་ནས་ཀྱང་གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན། དེ་བྱ་གོང་མ་སྲེག་དང་སྲེག་པ་དང་ཀ་ར་ཀ་བྷ་རྣམས་ཀྱི་ནང་དུ་སྐྱེ་བར་འགྱུར་ལ། བརྫུན་དུ་སྨྲ་བ་དེ་དང་རྒྱུ་འཐུན་པར་རང་གིས་སྐད་ཕྱུང་བ་ཉིད་ཀྱིས་གསོད་པར་བྱེད་དོ། །དེ་ནས་ཐར་ནས་ཀྱང་གལ་ཏེ་མི་རྣམས་ཀྱི་ནང་དུ་སྐྱེས་ན། དེའི་ལས་ཀྱི་འབྲས་བུ་སྔ་མ་དང་འཐུན་པར་ཚིག་གཟུང་བར་འོས་པར་མི་འགྱུར་རོ། །དེ་ནས་ཐར་ནས་ཀྱང་གལ་ཏེ་ལེགས་པར་བྱས་པའི་ལས་ཀྱིས་ལྷ་རྣམས་ཀྱི་ནང་དུ་སྐྱེས་ན། དེ་བརྫུན་དུ་སྨྲས་པའི་ལས་དེ་དང་རྒྱུ་འཐུན་པར་སྒྲ་མི་སྙན་པའམ་གླུ་བླང་བར་མི་ནུས་པའམ་སྐད་གག་གག་པོའམ་ལྷ་ཀུན་གྱི་ནང་ན་ཚིག་གཟུང་བར་མི་འོས་པ་དང་ཇི་ལྟར་ལྷ་གཞན་དག་སྨྲ་བ་དེ་ལྟར་མངོན་པར་བརྗོད་པ་ལེགས་པར་སྦྱར་བ་ཤིན་ཏུ་ཡིད་དུ་འོང་བར་སྨྲ་མི་ནུས་པར་འགྱུར་རོ། །དེ་ནས་ཡང་བརྒྱ་བྱིན་དེ་སེམས་ཅན་དམྱལ་བ་ཚ་བའི་ལས་ཀྱི་འབྲས་བུ་ལ་སྔར་བསྟན་པ་བཞིན་རྟོག་པར་བྱེད་དོ། །དེ་ལས་ཐར་ནས་གལ་ཏེ་ཡི་དགས་རྣམས་ཀྱི་ནང་དུ་སྐྱེས་ན་ལྗན་ལྗིན་སྤྱོད་པ་རྣམས་ཀྱི་ནང་དུ་སྐྱེ་བར་འགྱུར་ཏེ། དེ་སྔ་མ་བཞིན་དུ་ལྔ་འགྱུར་གྱིས་སྡུག་བསྔལ་བར་འགྱུར་རོ། །གལ་ཏེ་དུད་འགྲོ་རྣམས་ཀྱི་ནང་དུ་སྐྱེས་ན་དེ་རྒྱ་མཚོའི་ཆུ་སྲིན་དུ་འགྱུར་རོ། །གལ་ཏེ་མི་རྣམས་ཀྱི་ནང་དུ་སྐྱེས་ན་བཞིན་མི་སྡུག་པར་འགྱུར་རོ། །དེ་ནས་ཀྱང་ཐར་ནས་གལ་ཏེ་ལྷ་རྣམས་ཀྱི་ནང་དུ་སྐྱེས་ན་དེ་སྔ་མ་བཞིན་དུ་སྨད་པར་འགྱུར་རོ། །རབ་ཏུ་ཚ་བ་དང་མནར་མེད་པའི་ལས་ཀྱི་རྣམ་པར་སྨིན་པ་དག་ནི་ལྷ་རྣམས་མཐོང་བ་ཙམ་ཉིད་ཀྱིས་ཤི་བར་གྱུར་ན་མི་རུང་ངོ་སྙམ་ནས། སེམས་ཅན་དམྱལ་བ་ཆེན་པོ་དེ་གཉིས་ཀྱི་འཇིགས་པ་དག་སྤྲུལ་པ་མ་མཛད་དེ། ལྷ་ཡུལ་རྣམས་སུ་སེམས་ཅན་དམྱལ་བ་དེ་{{page:{number:906,folio:217b,volume:69}}}གཉིས་ཀྱི་སྐྱེ་བ་སྤྲུལ་པ་མ་མཛད་དོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་སུམ་ཅུ་དགུ་པ། དེ་ནས་བརྒྱ་བྱིན་གྱིས་ལྷ་དེ་རྣམས་མངོན་པར་མཐོང་ནས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་ཕྱག་དར་རྣམས་ལ་རླུང་། །བབ་ན་ཡང་དག་འཐོར་བྱེད་ཅིང་། །དབང་མེད་མཁའ་ལ་འཁྱམ་པ་ལྟར། །ལས་འགྲོ་སྐྱེ་དགུ་དེ་བཞིན་ནོ། །དབྱེ་བ་དང་ནི་འབྲལ་བ་དང་། །བདེ་དང་དེ་བཞིན་སྡུག་བསྔལ་དག །ལས་ལ་རག་ལས་དེ་མེད་པར། །དེ་བས་ཅུང་ཟད་འཇུག་མི་འགྱུར། །ཐུབ་པ་དེ་ཉིད་གཟིགས་པ་ཡིས། །ལས་ཀྱི་ཕྱོགས་འདི་སྤྲུལ་པ་མཛད། །སེམས་ཀྱི་ས་བོན་ལས་རྣམས་ནི། །འདི་ལྟར་ཀུན་ནས་མཐའ་མེད་དོ། །ལས་རྣམས་ཀྱང་ནི་སྣ་ཚོགས་ལ། །དེ་ཡིས་འགྲོ་འདི་སྣ་ཚོགས་བྱས། །དེ་བཞིན་གཤེགས་པ་མ་གཏོགས་པར། །སེམས་དང་ལྡན་པས་ཤེས་པར་དཀའ། །གཅིག་དང་བརྒྱ་དང་སྟོང་དང་ནི། །ཁྲི་ཕྲག་དང་ནི་འབུམ་རྣམས་ཀྱིས། །སྣ་ཚོགས་སུ་ནི་སྐྱེད་བྱེད་པ། །ལས་ཀྱི་དྲ་བ་འདི་ཆེའོ། །ཇི་ལྟར་སྐུད་པས་བཏགས་པ་ཡི། །བྱ་དག་ཐག་རིང་གནས་པ་ཡང་། །ཀུན་ཏུ་དྲངས་ནས་འཆིང་བྱེད་ལྟར། །ལས་སྐུད་འདི་ཡང་དེ་དང་འདྲ། །དེ་ལྟར་བརྒྱ་བྱིན་དེས། ལྷ་དེ་རྣམས་ལ་སེམས་ཅན་རྣམས་ཀྱི་ཚེ་འདི་ལ་མྱོང་བར་འགྱུར་བ་དང་། མྱོང་བར་འགྱུར་བར་མ་ངེས་པ་དང་། སྐྱེས་ནས་མྱོང་བར་འགྱུར་བ་དང་། ལན་གྲངས་གཞན་ལ་མྱོང་བར་འགྱུར་བའི་ངོ་མཚར་ཆེ་བ་རྣམ་པ་དུ་མ་དེ་དག་བསྟན་ཅིང་། དེ་ནས་ཡང་དགེ་བ་དང་མི་དགེ་བ་དང་ལུང་དུ་མ་བསྟན་པ་རྣམ་པ་མཐའ་ཡས་པ་དང་ལས་ཀྱི་དྲ་བ་མཐའ་ཡས་པ་བསྟན་ནས། བཅོམ་ལྡན་འདས་ཀྱི་གཟུགས་བརྙན་སངས་རྒྱས་ཀྱི་མཛད་པ་དེ་དག་ལ། ལྷ་དེ་རྣམས་དང་ལྷན་ཅིག་མགོ་བོས་ཕྱག་འཚལ་ནས། དེ་ནས་ཡང་འཁོར་བ་ལ་ཡིད་སྐྱོ་བའི་ལྷ་དེ་རྣམས་དང་ལྷན་ཅིག་ཤིང་སཱ་ལ་ཟུང་དེ་ནས་བྱུང་ངོ་། །དེ་ནས་སྒོ་དེ་བརྒྱ་བྱིན་དེས་ཇི་ལྟར་སྔར་བཅད་པ་དེ་ལྟར་བཅད་དོ། །དེ་ནས་བརྒྱ་བྱིན་ཕྱིར་བྱུང་ནས་ལྷ་དེ་རྣམས་ལ་རྟོག་པར་བྱེད་དེ། བག་མེད་པར་གནས་པ་རྣམས་ཕན་ཚུན་རྩེ་ཞིང་དགའ་{{page:{number:907,folio:218a,volume:69}}}དགུར་སྤྱོད་པ་མཐོང་བ་དང་། ལྷའི་རྒྱལ་པོ་དེ་སྙིང་རྗེ་སྐྱེས་ནས་འདི་ལྟར་ཚིགས་སུ་བཅད་དེ་སྨྲས་པ། བག་མེད་པ་ཡིས་ཡོངས་བསླུས་པ། །དེ་ཡི་བློ་ལ་འཁྲིག་པ་དང་། །ཟས་ལ་རྟག་ཏུ་དགའ་བ་རྣམས། །ལྷ་ཡི་ལུས་མདོག་དུད་འགྲོར་ཟད། །གང་ཚེ་ལེགས་པར་སྤྱད་པའི་ལས། །ལྷ་ཡི་གནས་ནས་ཟད་གྱུར་ན། །དེ་ཚེ་ཕྱིར་ཡང་ཁྱོད་ཉིད་གོ། །བག་མེད་པ་ལ་སྤྱོད་པར་འགྱུར། །བག་མེད་དགྲ་ཡིས་ཟིན་པ་དང་། །ལས་ཀྱི་རླུང་གིས་བདས་པ་རྣམས། །འགྲོ་བ་དེ་དང་དེ་དག་ཏུ། །ལྷ་རྣམས་ཤིང་བཞིན་ལྟུང་བར་འགྱུར། །ལྷ་ཡི་གནས་ནས་ལན་བརྒྱའམ། །ཁྲི་ཕྲག་ཉིད་དུ་སྐྱེ་འཆི་ཡང་། །སྐྱོ་བ་སྐྱེད་པར་མི་བྱེད་པ། །སྙིང་ལ་མྱ་ངན་རབ་ཏུ་སྐྱེ། །དེ་ལྟར་བརྒྱ་བྱིན་དེ་ལྷ་དག་གི་དྲུང་དུ་འགྲོ་བར་བྱེད་ལ། དེ་དག་ཀྱང་ལྷའི་རྒྱལ་པོ་དེ་ཉིད་མཐོང་ནས་ཡིད་རབ་ཏུ་དགའ་ཞིང་གུས་པ་དང་བཅས་པས་རིངས་པར་དོང་ངོ་། །དེ་ནས་བརྒྱ་བྱིན་ལྷ་དེ་དག་ཉིད་དང་ལྷན་ཅིག་སེམས་གཟུང་བར་བྱ་བའི་དོན་དུ། སིལ་སྙན་ཡན་ལག་ལྔ་དང་ལྡན་པ་ཚལ་དང་ཉེ་བའི་ཚལ་ཉམས་དགའ་བ་རྣམས་སུ་བྲོ་གར་བྱེད་དགའ་དགུར་སྤྱོད་པར་བྱེད་དོ། །ཤིང་སཱ་ལ་ཟུང་གི་ཕྱི་རོལ་དག་ན་གནས་པའི་ལྷ་གང་ཡིན་པ་དེ་དག་ཀྱང་འབབ་ཆུ་དང་ཚལ་དང་ཉེ་བའི་ཚལ་དང་ལྡན་པ་དེ་རྣམས་ན་དགའ་བར་བྱེད་དོ། །བརྒྱ་བྱིན་ཡང་ཆོས་བཟང་ན་འཁོད་པའི་ལྷ་ཐམས་ཅད་དང་ལྷན་ཅིག་ཆོས་བཟང་དེ་ཉིད་དུ་དོང་ངོ་། །ཤིང་སཱ་ལ་ཟུང་གི་ནང་ན་འཁོད་པའི་ལྷ་དེ་དག་ཀྱང་ཇི་སྲིད་དུ་འདོད་པ་སྡུག་པ་ཡིད་དུ་འོང་བའི་ལས་བྱས་ཤིང་བསགས་པ་དེ་ཟད་ཅིང་མཐར་ཐུག་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ནས་ཕྱིས་ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་དང་སོ་སོ་ཡང་དག་པར་མྱོང་བར་འགྱུར་བའི་ལས་ཀྱིས་མིའི་ནང་དུ་སྐྱེས་ནས། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་ཞིང་ཚལ་གྱི་བདག་པོ་ཚལ་གྱིས་འཚོ་བ་དང་ཚལ་གྱི་ནང་ན་འཚོ་བའམ་རི་མ་ལ་ཡ་ན་གནས་ཤིང་རྟག་ཏུ་བདེ་བ་དང་ལྡན་པར་འགྱུར་བ་{{page:{number:908,folio:218b,volume:69}}}མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མིག་ཕྱེ་ཞིང་འགྲོ་བ་དང་བཙུམས་ནས་འགྲོ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། དྲང་པོའི་རང་བཞིན་ཅན་གཡོ་སྒྱུ་མེད་པ་གཞན་ལ་མི་གནོད་པ། ལས་དང་འབྲས་བུ་ལ་དད་པ་ཡང་དག་པའི་ལྟ་བ་དང་ཡང་དག་པའི་ལས་ཀྱི་མཐའ་དང་ལྡན་པ་གང་ཞིག་ནོར་རྫས་མང་པོ་དང་ལྡན་པར་གྱུར་ནས་སྦྱིན་པ་སྦྱིན་ཞིང་། རྒྱ་མཚོར་འཇུག་པའི་ཚོང་པའི་ཆེད་དུ་ཆོས་ཀྱི་སྟེགས་གྲུ་བྱིན་ལ་ཚོང་པ་དེ་ཡང་དེར་ཞུགས་ཏེ། ཤིན་ཏུ་འབྱོར་པ་དང་ལྡན་པས་སྦྱིན་པ་སྦྱིན། བསོད་ནམས་དག་བྱེད་ལ་དེ་ཡང་དེ་ལས་འཚོ་བར་མི་བྱེད་ན། དེ་ལྟར་སྦྱིན་པ་བྱིན་ཞིང་བསོད་ནམས་བྱེད་པ་ཡིན་ནོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། རེས་འགའ་སྡེ་གཞན་གྱིས་འཇིགས་སམ། རྒྱལ་པོས་འཇིགས་ནས་གྲོང་མེད་པར་ལམ་དུ་ཞུགས་པ་གང་ཡིན་པ་དེ་འཇུག་པར་བྱེད་ལ། ཞུགས་ནས་ཀྱང་ལས་ཀྱི་འབྲས་བུས་འཇིགས་པ། དད་པ་དང་ལྡན་པ་རྒྱལ་པོའི་ཆད་པས་འཇིགས་པ་མ་ཡིན་པས། དེ་ནས་ཆུང་ཟད་ཕུབ་མ་ཙམ་ཡང་ལེན་པར་མི་བྱེད་ན་དེ་མ་བྱིན་པར་ལེན་པ་སྤངས་པ་ཡིན་ནོ། །སྲོག་གཅོད་པ་སྤངས་པ་ཇི་ལྟ་བུ་ཡིན་ཞེ་ན། འདི་ལ་སྲོག་ཆགས་རྐང་བརྒྱ་པ་ཁ་གཉིས་ཡོད་པ་རྒྱས་བཟུང་བ་དག་གསོད་པར་མི་བྱེད་ལ། ཡིད་ལ་ཡང་སྡིག་པ་སེམས་པར་མི་བྱེད་པ་དང་སེང་གེ་དང་སྟག་རྒྱུ་བའི་ས་དག་ཏུ་དེ་དག་གསད་པར་བྱ་བའི་ཕྱིར། རྔོན་པ་དེ་རྣམས་ཀྱིས་རྙི་བཙུགས་ན་རྔོན་པ་དེ་རྣམས་ལ་ནོར་རྫས་བྱིན་ནས། རྙི་དེ་དག་ལས་ཐར་བར་བྱས་ལ་དེ་ལ་རུང་བར་མི་རྗོད་ཀྱི། ཡིད་ལ་གཅུགས་པར་བྱེད་ཅིང་གཞན་དག་ཀྱང་དགེ་བ་དེ་ཉིད་ལ་སྦྱོར་བར་བྱེད། རབ་ཏུ་འཇོག་པར་བྱེད། ཡང་དང་ཡང་དུ་ལེགས་པར་བྱས་པ་གཞན་དང་གཞན་དག་ཤིན་ཏུ་ལེགས་པར་སྤྱད་པ་བྱེད་ན། {{page:{number:909,folio:219a,volume:69}}}དེ་ལྟར་སྲོག་གཅོད་པ་དང་མ་བྱིན་པར་ལེན་པ་སྤངས་པའི་སྐྱེས་བུ་དེ་ནི་དགེ་བའི་ལས་རྣམས་ལ་དམིགས་ཤིང་། དེའི་ལས་ཀྱི་མཐའ་ཡང་འགྲུབ་པ་དང་དེའི་བསམས་པ་ཐམས་ཅད་ཀྱང་ལྷ་རྣམས་སྒྲུབ་པ་དང་དེའི་བཞིན་གྱི་མདོག་ཀྱང་གསལ་བ་དང་དེ་ལ་ལྷ་རྣམས་ཀྱིས་ཀྱང་མཆོད་པར་འགྱུར་ཏེ། དེ་དག་ནི་དེའི་ལས་ཀྱི་འབྲས་བུ་ཚེ་འདི་ལ་འབྱུང་བ་ཡིན་ནོ། །ཕྱིས་ལུས་དང་བྲལ་ནས་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་གྱི་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། ལེགས་པར་བྱས་པའི་ལས་ཀྱི་མཐའ་སྤྱད་པ་སུམ་ཅུ་རྩ་གསུམ་པའི་ལྷ་མིག་ཕྱེ་བ་དང་བཙུམས་ཏེ་འགྲོ་བའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱིས་མཐའ་ཤིན་ཏུ་བརྒྱན་པ་དེའི་ཉམས་དགའ་བའི་གནས་གང་ཡིན་པ་དེ་ནི། མི་ཐམས་ཅད་ཀྱི་བསམ་པས་བསམ་པར་ཡང་མི་ནུས་ཏེ་དེར་སྐྱེ་བར་འགྱུར་རོ། །ལྷ་དེ་རང་གི་འོད་དང་བདེ་བ་མཆོག་དང་ལྡན་ལ་ཤ་དང་རུས་པ་དང་ཆུ་སེར་དང་བྲལ་བ། འགྲན་ཟླའི་འཇིགས་པ་གཞན་དང་བྲལ་བ། ཀུན་དུ་ཚོལ་བའི་འཇིགས་པ་དང་བྲལ་བ། སེར་སྣ་དང་བྲལ་བ། མི་མཛའ་བ་དང་ཕྲད་པ་དང་བྲལ་བ། འཆི་བའི་དུས་དེ་མ་གཏོགས་པར་དུས་དེ་ལ་ནད་ཀྱི་འཇིགས་པ་དང་བྲལ་བ། གནོད་པའི་འཇིགས་པ་དང་བྲལ་བ། ནད་དང་འཆི་བའི་འཇིགས་པ་དང་བྲལ་བ། རྒ་བའི་འཇིགས་པ་དང་བྲལ་བ། རབ་ཏུ་བག་མེད་པ་དུས་དེ་སྲིད་དུ་ཤིན་ཏུ་ཉམས་དགའ་བ་ཐམས་ཅད་མཐོང་སྟེ། མཐོ་རིས་ཀྱི་བདེ་བ་ལ་འཆུམས་པའི་འདོད་པའི་ཡོན་ཏན་ལྔ་གཅིག་ཏུ་ཡིད་དུ་འོང་བ། ཡུལ་གྱི་བདེ་བ་རྣམ་པ་དུ་མ་རྣམས་ཀྱིས་གཞལ་མེད་ཁང་གསེར་དང་བཻ་ཌཱུརྱ་དང་ནོར་བུའི་ལན་ཀན་བྲེས་པའི་གཞལ་མེད་ཁང་དཀྲིགས་པ། གཞན་དག་ན་ཤིང་ལྗོན་པ་དང་ཉེ་བའི་ཚལ་རྣམ་པ་སྣ་ཚོགས་ཡོད་པ། རིན་པོ་ཆེ་སྣ་བདུན་གྱི་པད་མའི་རྫིང་རྣམས་ཀྱི་ནང་ན་བྱ་ངང་པ་དང་ངུར་པ་དང་ཀཱ་རཎྜ་པས་བརྒྱན་ཅིང་རྨ་བྱ་མྱོས་པ་སྒྲ་འབྱིན་པ་རིའི་སྨན་ལྗོངས་རྣམས་ན་བྱ་སྣ་ཚོགས་ཀྱིས་བསྟེན་པ། རི་རབ་ཀྱི་རིའི་རྩེ་མོ་རྣམས་ན་ཡང་རིན་པོ་ཆེ་སྣ་བདུན་གྱི་འབྱུང་ཁུངས་ཀྱིས་བརྒྱན་པ། ལྟེང་ཀ་{{page:{number:910,folio:219b,volume:69}}}རྣམས་ཀྱི་ནང་ན་གསེར་དང་དངུལ་དང་མུ་ཏིག་གི་བྱེ་མ་བདལ་བ། རི་རབ་ཀྱི་སྨན་ལྗོངས་རྣམས་ཀྱི་ནང་ན་ཡང་རིན་པོ་ཆེ་སྣ་ཚོགས་ཀྱི་ཤིང་ལྗོན་པ་རྣམས་ཀྱིས་བརྒྱན་པ། ཤིང་ལྗོན་པ་རྣམས་ཀྱང་ཉི་མ་ལྟར་གསལ་བ། རི་ཁྲོད་ཚང་ཚིང་དག་ན་ཡང་གསེར་དང་བཻ་ཌཱུརྱའི་ལྕུག་མའི་ཚོགས་འཕྱང་ཞིང་། མེ་ཏོག་གི་ལྕུག་མ་འཕྱང་བས་བརྒྱན་པ། བུང་བ་འབུམ་གྱིས་བརྒྱན་པ། རི་རབ་ཀྱི་ཕུག་པ་རྣམས་ཀྱང་རིན་པོ་ཆེ་བཟང་པོས་བརྒྱན་པ། རྡོ་ལེབ་དང་སའི་ཕྱོགས་ཆ་མཐོན་དམན་རན་པ། རིའི་ཟོམ་རྣམས་ཀྱང་རིན་པོ་ཆེ་སྣ་ཚོགས་ཀྱིས་བརྒྱན་ཅིང་རྡོ་ལེབ་ཀྱིས་བརྒྱན་པ། མེ་ཏོག་དྲི་ཞིམ་པོ་རྒྱ་ཆེར་དཔྱངས་པ་དང་ལྡན་པ། རང་གི་བསམ་པས་བརྒྱན་པ་བས་ཀྱང་ཆེས་ལྷག་ཅིང་། ཉམས་དགའ་བའི་ས་ཕྱོགས་སྙིང་དགའ་བ་རྣམས་དང་། གཞན་ཡང་གད་ཀ་དང་དགོན་པ་དག་ན་ཤིང་ལྗོན་པ་རབ་ཏུ་འབར་བ་ལྟ་བུས་བརྒྱན་པ། དཔག་བསམ་གྱི་ཤིང་ལྗོན་པ་འབུམ་གྱིས་མཛེས་པར་བྱས་པ། རང་གིས་བྱས་པའི་ལས་ཀྱི་མཐའ་ལ་སྤྱོད་པ། ལྷ་དང་ལྷ་མོ་འབུམ་སྙེད་ཀྱིས་ཡོངས་སུ་བསྐོར་བ། རོལ་མོ་དང་སིལ་སྙན་གྱི་སྒྲས་རྣ་བ་ཚིམ་པར་བྱེད་ཅིང་། པི་བང་གི་སྒྲ་ཡོངས་སུ་འབྱིན་པར་བྱེད་པ་དེ་རྣམས་ན་རྩེ་བར་བྱེད་དོ། །དེས་གང་དང་གང་མཐོང་བ་དེ་དང་དེ་ཉིད་འཐོབ་ཅིང་འགྱུར་བ་མེད་ལ་ཡོན་ཏན་ཐམས་ཅད་དང་ལྡན་པ། ཐུན་མོང་མ་ཡིན་པ་གཞན་གྱིས་འཕྲོག་པར་མི་ནུས་པ་ཡིན་ནོ། །དེ་ནས་ལྷ་འབུམ་སྙེད་ཀྱིས་ཡོངས་སུ་བསྐོར་བ་དེ། ལྷའི་ཚོགས་གཞན་རྣམས་ཀྱི་ནང་ན་ཡོངས་སུ་སྤྱོད་པ་ན། རེས་འགའ་དེ་དུས་སྟོན་གྱི་ཚིགས་ཞེས་བྱ་བ་འདོད་པ་ཀུན་ལས་བྱུང་བའི་ཤིང་ལྗོན་པ་རྣམས་ཀྱིས་བརྒྱན་པ། འབབ་ཆུའི་ཚོགས་བརྒྱ་སྙེད་ཀྱིས་གང་བ། པད་མའི་རྫིང་དུ་མས་རྣམ་པར་བརྒྱན་པ། ལྷ་འབུམ་སྙེད་དུ་མས་བསྟེན་བསྟེན་པ། བཻ་ཌཱུརྱའི་ལྕུག་མ་འཕྱང་བས་བསྐོར་བ། གཞལ་མེད་ཁང་གི་རྩེ་མོ་ལ་བྱ་སྐད་འབྱིན་པ་འབུམ་སྙེད་ཀྱིས་བསྐོར་ཅིང་ཉམས་དགའ་བར་བྱེད་པའི་རི་དེ་ལ་འཛེག་པར་བྱེད་དོ། །དེ་ནས་ལེགས་པར་བྱས་པའི་ལས་ཀྱི་མཐའ་སྤྱད་པ་དེ་ཉམས་དགའ་བའི་རིའི་ཟོམ་དེ་ན་བདེ་བ་མྱོང་བར་བྱེད་དེ། {{page:{number:911,folio:220a,volume:69}}}ལེགས་པར་བྱས་པའི་ལས་ཀྱི་རིན་གྱིས་ཉོས་པ་རྣམས་ནི། འདོད་རྒྱལ་ལས་མ་བྱུང་། གཞན་གྱིས་མ་བྱས། གཞན་ནས་མ་འོངས་ཉམས་པ་མ་ཡིན། དབང་ཕྱུག་ལ་སོགས་པ་མགུ་ནས་བྱིན་པ་མ་ཡིན་པ་དེ་དག་ལ་དེ་འཛེགས་ནས་རིའི་ཟོམ་དེ་ན། བདག་ཉིད་དང་མཚུངས་པའི་འོད་དང་ལྡན་པའི་ལྷ་དང་ལྷ་མོའི་ཚོགས་རྣམ་པ་དུ་མ་འབུམ་སྙེད་ཀྱིས་ཀུན་དུ་གང་ཞིང་། སིལ་སྙན་ཡན་ལག་ལྔ་དང་ལྡན་པས། དགའ་བར་བྱེད་པ་གང་ཡིན་པ་དེ་དག་དགའ་བར་བྱེད་ཅིང་། དགའ་དགུར་སྤྱོད་པར་བྱེད་ལ་ལྷ་དེ་དག་ཀྱང་དེ་བཞིན་དུ་རང་གི་འོད་དང་དེ་བཞིན་གཟུགས་དང་དབང་ཕྱུག་གི་མཐུ་དང་ལྡན་ཞིང་། དེ་དག་ཀྱང་དེ་བཞིན་དུ་མིག་མི་འཛུམས་པར་ལྟ་བ། དེ་དག་ཀྱང་དེ་བཞིན་དུ་པད་མའི་ཕྲེང་བ་ཐོགས་པ། དེ་དག་ཀྱང་དེ་བཞིན་དུ་ཐགས་སུ་མ་བཏགས་པའི་གོས་གྱོན་པ་ཡིན་ཏེ། དེ་ལྟར་ལྷ་མཐུ་བོ་ཆེ་དེ་ཐམས་ཅད་མཐོང་ངོ་། །དེ་ནས་ལྷའི་བུ་དེ་རིའི་ཟོམ་དེ་ལ་འཛེགས་ནས་ས་ཕྱོགས་དག་ལ་རྟོག་པར་བྱེད་དེ། ལེགས་པར་བྱས་པའི་ལས་ཀྱི་མཐའ་སྤྱད་པའི་ལྷ་དེའི་གནས་སུ་གྱུར་པ་གནས་གཉིས་ན་གནས་པ། ཆུ་བོ་དང་རི་རབ་འོད་ཀྱི་ཕྲེང་བ་འབར་བ། རྣམ་པ་སྣ་ཚོགས་ཀྱིས་ཡང་དག་པར་གང་བའི་ས་ཕྱོགས་རྣམས་མངོན་པར་མཐོང་ནས་སྔ་མ་བཞིན་སྙིང་ཤིན་ཏུ་དགའ་སྟེ། ལྷའི་བདེ་བ་མཆོག་མྱོང་ངོ་། །ལྷ་དེ་རྣམས་ཀྱི་མཐུ་ནི་འདི་ལྟ་བུ་ཡིན་ཏེ། གང་གི་ཚེ་ལྷ་དང་ལྷ་མ་ཡིན་གཡུལ་འགྱེད་པར་འགྱུར་བ་ན། དེ་མིག་ཕྱེ་བ་ཙམ་གྱིས་བརྒྱབ་པར་འགྱུར་ལ། གང་གི་ཚེ་ལྷ་མ་ཡིན་མིག་ཚུམས་ཀྱིས་བྱས་པ་དེའི་ཚེ། སུམ་ཅུ་རྩ་གསུམ་གྱི་བར་དུ་འགྲོ་སྟེ། དེ་ལྟར་མགྱོགས་པ་ཡིན་ནོ། །རྒྱུ་དང་མཚུངས་པར་འབྲས་བུ་འབྱུང་སྟེ། ཇི་ལྟར་རྒྱ་མཚོ་ལས་སྒྲོལ་བར་བྱེད་པའི་གྲུ་མྱུར་དུ་སྦྱིན་པར་བྱ་བ་དེ་དག་བྱིན་པ་དེས། སེམས་ཅན་དག་སྒྲོལ་བར་བྱེད་པ་དེ་ལྟར་དེ་དག་གི་མགྱོགས་པར་འགྱུར་བ་དེ་ནི་མིག་ཕྱེ་བ་ཙམ་གྱིས་འགྲོ་ལ། བཙུམས་པ་ཙམ་གྱིས་སླར་ལྡོག་སྟེ། སྔོན་བྱས་པའི་རྒྱུ་དེས་ན་མྱུར་བར་འགྲོ་བ་ཡིན་ནོ། །དེ་ནས་ཡུན་རིང་མོ་ཞིག་ཏུ་ལྷའི་བདེ་བ་དེ་མྱོང་བར་བྱེད་དོ། །དེ་ནས་གལ་ཏེ་ལེགས་པར་བྱས་པའི་ལས་ཟད་{{page:{number:912,folio:220b,volume:69}}}ནས་ལྷའི་བུ་འཆི་བར་འགྱུར་ལ། དེའི་འཆི་བའི་ལྟས་ལྔ་པོ་འབྲུ་མར་ཟད་ན་མར་མེའི་སྣང་བ་ཟད་པ་འདི་ལྟ་བུ་དག་འབྱུང་བར་འགྱུར་ཏེ། དེ་དང་པོ་རྡུལ་འབྱུང་བར་འགྱུར་བ་དང་དབང་པོ་ཐམས་ཅད་ཉམས་པ་དང་འདོད་པའི་ཡོན་ཏན་ལྔ་ཐམས་ཅད་དུ་རོ་མི་བྲོ་བ་མྱོང་སྟེ། ལྷ་གཞན་དག་གིས་མཐོང་ནས་ངོ་ཚ་བ་དང་རང་གི་ལྷ་མོ་ལྷ་གཞན་གྱི་དྲུང་དུ་འགྲོ་བ་དང་དེ་ཡང་མཐོང་ནས། ཕྲག་དོག་དང་སེར་སྣས་བསྐྱེད་པ་འབྲལ་བའི་སྡུག་བསྔལ་སྣ་ཚོགས་གང་རབ་ཏུ་ཚ་བའི་མེ་ལྟ་བུ་འབྱུང་ངོ་། །གལ་ཏེ་གཞན་དུ་མ་བྱིན་པར་ལེན་པ་ཞིག་བླངས་ན། དེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་དུས་དེའི་ཚེ་སྣོན་དུ་འགྱུར་ཏེ། དེའི་རྒྱན་དེ་དག་ཐམས་ཅད་ལྷ་མོ་དེ་དག་གིས་འཕྲོག་པར་བྱེད་ལ། ཕྲོགས་ནས་ཀྱང་ལྷའི་བུ་གཞན་ལ་འདོགས་པར་བྱེད་དོ། །གལ་ཏེ་བརྫུན་སྨྲས་པ་ཞིག་ཡིན་ན། དེ་དག་གཞན་དུ་སྨྲ་བར་བྱེད་ཅིང་གཞན་དུ་འགྲོ་བར་བྱེད་ལ། ལྷ་མོ་དེ་དག་གཞན་དུ་ཉན་པར་བྱེད་དེ། ཚིག་བརླང་པོས་དེ་ལ་མངོན་པར་སྤྱོ་བར་བྱེད་དོ། །གལ་ཏེ་སྐྱེ་བ་གཞན་དག་ཏུ་སྡོམ་པ་བླངས་པ་རྣམས་ལ། བཏུང་བ་ཆང་བླུད་དམ་བདག་ཉིད་ཀྱི་བསླབ་པ་བཤིག་གམ་ཆང་འཐུངས་ན། དེ་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་དུས་དེའི་ཚེ་སྣོན་དུ་འགྱུར་ཏེ། དེ་འཆི་བའི་དུས་དེ་ན་སེམས་འཁྲུག་པའམ་དྲན་པ་ཉམས་པའམ་དེ་བཞིན་དུ་ཉིས་འགྱུར་དུ་ཀུན་དུ་གདུང་བར་བྱེད་ལ། དེ་སེམས་ཅན་དམྱལ་བར་འགྲོ་བར་འགྱུར་རོ། །གལ་ཏེ་སྲོག་གཅོད་པ་ཞིག་ཡིན་ན། དེ་ཚེ་ཐུང་ངུར་གྱུར་ནས་མྱུར་དུ་འཆི་བར་འགྱུར་རོ། །འདོད་པས་ལོག་པར་གཡེམ་པས་ནི་ཆུང་མ་གཞན་གྱི་དྲུང་དུ་འགྲོ་བར་འགྱུར་ཏེ། དེ་ལྟར་སྡོམ་པ་ལྔ་དྲལ་བ། ལན་གྲངས་གཞན་ལ་མྱོང་བར་འགྱུར་བའི་ལས་ཀྱི་ཞགས་པས་བཅིངས་པ། འཆི་ལྟས་ལྔས་རྣམ་པར་དཀྲུགས་པ། བག་མེད་པར་གནས་པ། དེ་འཆི་བདག་གི་རྒྱལ་པོས་འདྲེན་པར་བྱེད་དོ། །དེ་ལྟར་གནས་སྐབས་ཐམས་ཅད་དུ་ཚུལ་ཁྲིམས་ཀྱི་མཐའ་ལེགས་པར་མ་སྤྱད་དེ། མཐོ་རིས་ཀྱི་རྒྱུར་སྤྱོད་པ་གང་ཡིན་པ་དེ་ནི་སྲེད་པ་ཡིན་ནོ། །དེ་ནས་ལས་ཀྱི་ཞགས་པས་བཅིངས་པ་དེ་སེམས་ཅན་{{page:{number:913,folio:221a,volume:69}}}དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །ལེགས་པའི་མཐའ་མ་ཡིན་པ། མཐོ་རིས་ཀྱི་བདེ་བ་དེ་དག་ཉིད་དགེ་སློང་དེས་མཐོང་སྟེ། འདུས་བྱས་ཀྱི་ཆོས་ཐམས་ཅད་ཀྱི་ནང་ན་ཕྱོགས་གཅིག་ཏུ་གྱུར་པ་ཉམས་དགའ་བ་རྣམས་ཀྱི་ནང་ན། ཉམས་པར་བྱེད་ཅིང་ཉེས་པ་ཁོ་ནར་གྱུར་པ། ངེས་པར་གཞན་དུ་གྱུར་ཅིང་གནས་པ་མ་ཡིན་ལ། གློག་ལྟར་འབྲས་བུ་མི་བརྟན་པ་འདོད་པ་ཐམས་ཅད་ཀྱི་ནང་ན། ཉེས་པ་དང་བཅས་པའི་གཡོ་བ་ཉིད་རྟོགས་ནས། འདི་ལྟར་ཚིགས་སུ་བཅད་དེ་སྨྲས་པ། རྨོངས་པ་བག་མེད་ལྷ་ཡུལ་དུ། །མི་བཟད་མེ་ཡིས་ཡོངས་སུ་བསྐོར། །བཏུང་བ་རྙོག་ཅན་འཐུངས་ནས་སུ། །སེམས་ཅན་དམྱལ་བར་ལྟུང་བར་བྱེད། །དང་པོར་འདོད་ཆགས་ཉིད་ཀྱིས་བསྒྱུར། །ཞེ་སྡང་གིས་ཀྱང་ཟིལ་གྱིས་ནོན། །གཏི་མུག་ཉིད་ཀྱིས་རྨོངས་བྱས་པ། །དེ་ཡིས་བྱ་བ་སྟོངས་པར་བྱས། །སིལ་སྙན་ཡན་ལག་ལྔ་དག་གིས། །ཀུན་ནས་རབ་ཏུ་བསླུས་པ་རྣམས། །གང་དག་ངེས་པར་འབྱུང་འགྱུར་བ། །འཆི་བའི་སྡུག་བསྔལ་མི་རིག་གོ། །ཁྱོད་ཀྱིས་གང་ལ་འདོད་ཆགས་སྤྱད། །ལྷ་མོ་འདི་དག་མི་བརྟན་ཏེ། །དེ་དག་གིས་ནི་ཁྱོད་སྤངས་ནས། །དེ་ནས་གཞན་དུ་འགྲོ་བར་བྱེད། །སྐྱེས་པ་དར་ན་སྟེན་བྱེད་ལ། །རྒུད་པར་གྱུར་ན་སྤོང་བྱེད་པ། །བུད་མེད་ལྷན་ཅིག་སྤྱད་པ་ཡི། །འདི་དག་གི་ནི་རང་བཞིན་མཐོང་། །འདོད་ཆགས་རྨོངས་པའི་སྐྱེས་པ་འདི། །རི་དགས་བཞིན་དུ་རྨོངས་པར་བྱེད། །ཕྱི་ནས་རྒུད་པར་གྱུར་པ་དང་། །ཡང་བའི་སེམས་ཀྱིས་གཏོང་བར་བྱེད། །དེ་ནི་ཉོན་མོངས་མི་བཟད་ལ། །ཉེ་བར་གནས་ཚེ་བུད་མེད་ནི། །ཕན་དང་བཀུར་སྟི་དགའ་བ་དང་། །རྒྱུན་རིངས་བཤེས་པའང་དྲན་མི་བྱེད། །ཇི་ལྟར་མེ་ཏོག་རྙིངས་གྱུར་ན། །བུང་བས་བཏང་སྟེ་གཞན་དུ་འགྲོ། །དེ་ལྟར་ཉོན་མོངས་གྱུར་པའི་ཚེ། །བུད་མེད་རྣམས་ཀྱིས་བཏང་ནས་འགྲོ། །དུག་དང་སྦྲང་རྩིར་འདྲེས་པ་ལྟར། །བུད་མེད་ཐམས་ཅད་མ་བརྟགས་ན། །དགའ་བ་རྣམས་ཀྱི་རྒྱུར་འགྱུར་ཞིང་། །སྙིང་དུ་སྡུག་ཀྱང་བརྟན་པ་མེད། །མི་དག་འདོད་པ་རྣམས་ཀྱིས་རྨོངས། །ཚིག་རྣམས་ཀྱིས་ཀྱང་ཁྱད་པར་དུ། །སྐྱེས་བུ་བརྟན་{{page:{number:914,folio:221b,volume:69}}}པོ་ཁོང་བརྟན་པ། །ཡིད་ལ་དེ་དང་གཅུགས་མ་བྱེད། །འདི་རྣམས་ཀྱིས་ནི་མི་དག་རྨོངས། །ཁྱད་པར་དུ་ནི་འདོད་པས་བསྒྱུར། །ཕ་རོལ་ཏུ་ནི་འགྲོ་བ་གང་། །བདག་ལ་ཕན་པར་མི་བྱེད་དོ། །ལྷ་དང་མི་དང་ལྷ་མ་ཡིན། །གནོད་སྦྱིན་ཤ་ཟ་ལྟོ་འཕྱེ་སྲིན། །མིག་འཕྲུལ་ལྟ་བུའི་བུད་མེད་ཀྱིས། །ཁྱད་པར་དུ་ནི་སླུ་བར་བྱེད། །འདོད་ལས་སྐྱེས་པའི་བདེ་བ་གང་། །ཕལ་པ་ཡུལ་ལས་བྱུང་གྱུར་པ། །འཆི་བའི་དུས་ལ་བབ་པ་ན། །ཐ་ཆད་ལྷ་རྣམས་ཉམས་པར་བྱེད། །འཆི་བའི་ཞགས་པས་དམ་བཅིངས་པ། །ཁྱོད་ནི་དུས་སུ་ཁྱེར་འགྱུར་གྱི། །ས་གཞི་འདི་དག་ཐམས་ཅད་དང་། །ཚལ་དང་ཉེ་ཚལ་བརྒྱན་མི་ཁྱེར། །ཀུན་ནས་ལྷ་ཡི་འཇིག་རྟེན་ནས། །འཆི་བདག་གིས་ནི་དྲངས་པ་ན། །བུད་མེད་ཅི་བྱེད་གཉེན་རྣམས་ཅི། །བདེ་བ་དག་གིས་ཞི་ཅིག་འགྱུར། །དེ་ལྟར་དགེ་སློང་དེ་ལྷ་དེའི་འཆི་བ་མངོན་པར་མཐོང་ནས་སྙིང་རྗེ་བར་བྱེད་ཅིང་ཡུལ་རྣམས་ལ་ཡང་སྨོད་པར་བྱེད་དོ། །རང་གིས་བྱས་པ་སྤྱད་པའི་ལྷའི་བུ་དེ་ཡང་ལས་ཀྱི་ཞགས་པས་གང་དུ་འདྲེན་པ་དེར་ཁྲིད་པར་བྱེད་དེ། ལྷ་བག་མེད་པ་ལ་གནོས་པ་འདོད་པ་ལྔ་ལ་རྣམ་པར་ཆགས་པ་དེ་དག་ཀྱང་། དེ་ནས་ཡང་དགའ་བར་བྱེད་དགའ་དགུར་སྤྱོད་པར་བྱེད་དེ། ཡུལ་གཉིས་ཀྱིས་ཀུན་དུ་དྲངས་པ་ན། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་ངེས་པར་མྱོང་བར་འགྱུར་བའི་བདེ་བ་དེ་ཟད་པར་མ་གྱུར་པ་དེ་སྲིད་དུ། ཚལ་དང་ནགས་ཚལ་ཐམས་ཅད་ན་དགའ་བར་བྱེད། དགའ་དགུར་སྤྱོད་པར་བྱེད་དོ། །དེ་ཕྱིས་ངེས་པར་བསྒོམས་པའི་དུས་བྱེད་པ་ཆོས་དང་ཡང་དག་པར་ལྡན་པས་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་ཞིང་ནོར་བཟང་པོ་དང་ལྡན་པ་དང་ལམ་དུ་འགྲོ་བ་ན་རྐང་གིས་མི་འགྲོ་སྟེ། རྟ་དང་གླང་པོ་ཆེ་དང་དྲེའུའི་བཞོན་པ་ལ་ཞོན་པ་དང་རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་{{page:{number:915,folio:222a,volume:69}}}བྱུང་བའི་ཤེས་པས་བརྟགས་ན། སུམ་ཅུ་རྩ་གསུམ་པའི་ལྷ་རྣམས་ཀྱི་གནས། ལུས་ཀྱི་མདོག་བཟང་ཞིང་ཆེ་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དམ་པ་སེམས་ཚུལ་ཁྲིམས་དང་ལྡན་པ་གང་གིས་ཚུལ་ཁྲིམས་རྣམ་པ་བདུན་དང་འཐུན་པའམ་གཞན་ནམ་ཕྱོགས་འགའ་ལེགས་པར་བསྲུངས་ན། དེ་རྒྱུ་དང་འཐུན་པར་འབྲས་བུ་མྱོང་བར་འགྱུར་ལ། སེམས་ཀྱིས་བསྒོམས་པ་ཁོ་ནའམ་ལྟ་བ་དང་ལྡན་པ་དེ་སྲོག་གཅོད་པ་དང་། མ་བྱིན་པར་ལེན་པ་དག་ནི་ཤིན་ཏུ་བསྲུངས། སྡོམ་པ་སྐྱོན་མེད་པ་ནི་བླངས། གཅིག་ཏུ་སྐྱེས་བུ་དམ་པ་འདོད་ཅིང་བདེ་བ་ངེས་པའི་རྒྱུར་གྱུར་པ། འཇིག་རྟེན་འདིའི་སྡོམ་པ་ལེགས་པ་ཞེས་བྱ་བ་རྣམ་པ་དེ་ལྟ་བུའི་ལས་ལེགས་པར་བྱས་པ། འཕགས་པ་མ་ཡིན་པའི་སྐྱེས་བུ་དམ་པ། མ་བྱིན་པར་ལེན་པ་ཉིད་སྤོང་བ་ནི། འདི་ལ་མ་བྱིན་པར་ལེན་པ་ཆུང་ངུ་ཡང་ལེན་པར་མི་བྱེད་དེ་འདི་ལྟ་སྟེ། རྒྱ་མཚོ་དང་ཉེ་བ་ནའམ་འབབ་ཆུ་དང་ཉེ་བར་གནས་པ་ན། གཞན་གྱིས་ཕྱོགས་གང་ཡིན་པ་དག་ལ་གཞན་གྱི་རྒྱ་མཚོའི་རླབས་ཀྱིས་བདས་ཏེ་འོངས་པ། དུང་ངམ་བྷལ་ལཱ་ཏ་ཀའམ་ཤ་བྷ་རི་ཀའམ་དེ་དང་འཐུན་པ་དེ་དག་ཀྱང་ལེན་པར་མི་བྱེད། གཞན་གྱི་ནོར་རྫས་ཀྱི་རྣམ་པ་གཞན་དག་ཀྱང་ལེན་པར་མི་བྱེད་ལ། ནོར་རྫས་ཀྱི་རྣམ་པ་རྩྭ་ཡང་ལས་ཀྱི་འབྲས་བུ་ལ་འཇིགས་ལ། རྒྱལ་པོའི་ཆད་པས་འཇིགས་པ་མ་ཡིན་པ། རྐུ་བའི་སེམས་ཀྱིས་ལེན་པར་མི་བྱེད་པ་ཡིན་ཏེ། རྣམ་པ་དེ་ལྟ་བུ་ནི་མ་བྱིན་པར་ལེན་པ་སྤངས་པ་ཡིན་ནོ། །སྲོག་གཅོད་པ་སྤངས་པའི་རྣམ་པ་ཇི་ལྟ་བུ་ཡིན་ཞེ་ན། འདི་ནི་ལེགས་པར་བྱས་པའི་ལས་ཀྱི་མཐའ་སྤྱད་པ། འཇིག་རྟེན་ཕ་རོལ་ལ་འཇིགས་པར་སེམས་པ། ལས་ཀྱི་འབྲས་བུ་ལ་སེམས་དད་པ་དྲང་པོ་དྲང་པོའི་རང་བཞིན་ཅན། གཞན་ལ་མི་གནོད་པ་སྡིག་པའི་གྲོགས་པོ་སྤངས་པ་བདེ་བ་ཚོལ་བ་དེ་ལྕུག་མའི་ནང་དུ་འགྲོ་བའམ་ཆུ་རྒལ་བ་ན་གྲིབ་གནོན་གྱི་གདོན་གྱིས་ཟིན་ཏམ་སྲོག་ཆགས་ཏན་ཏུས་ཟིན་ཏེ་ཤི་ལ་ཐུག་ཀྱང་གྲིབ་གནོན་{{page:{number:916,folio:222b,volume:69}}}གྱི་གདོན་དེ་གསད་འདོད་པའི་ཕྱིར་དུག་གིས་འཐོར་བར་མི་བྱེད་དེ། འདི་ལ་གང་གི་ཚེ་གྲིབ་མ་ལ་དུག་གཏོར་ན། དེའི་ཚེ་རང་གི་གྲིབ་གནོན་དེའི་གྲིབ་མ་དེ་ལ་བབ་པས་འཆི་བར་འགྱུར་ཏེ། དེའི་ཕྱིར་གནོད་པ་བྱ་བ་ཤེས་ཀྱང་གྲིབ་གནོན་གྱི་གདོན་དེ་གསོད་པར་མི་བྱེད་དོ། །སྲོག་ཆགས་ཏན་ཏུ་ལ་སླར་གནོད་པར་བྱ་བ་ཤེས་ཀྱང་གསོད་པར་མི་བྱེད་དེ། དེ་ལ་ཆུ་མེད་པར་བྱས་ན་འཆི་བར་འགྱུར་བའམ་མེ་ལོང་བསྟན་པའམ་མེ་ལོང་རྟག་ཏུ་བསྟན་པས་འཆི་བར་འགྱུར་ཏེ། དེ་ཕྱིར་གནོད་པར་བྱ་བའི་རྒྱུ་ཤེས་ཀྱང་གསོད་པར་མི་བྱེད་ལ། རང་གི་སྲོག་ཆད་ལ་ཐུག་ཀྱང་ཉེས་པར་བྱ་བ་མི་བྱེད་དེ། དེ་ལྟར་ལེགས་པར་བྱ་བའི་ལས་ཀྱི་མཐའ་བྱེད་པ་དེ། ལུས་དང་བྲལ་ཏེ་ཤི་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལུས་དང་མདོག་བཟང་ཞིང་ཆེ་བའི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། རང་གི་འོད་དང་ནི་ལྡན་སིལ་སྙན་ཡན་ལག་ལྔ་དང་ལྡན་པའི་སྒྲ་ནི་འབྱིན། ཡིད་ཤིན་ཏུ་བདེ་བ་དང་ནི་ལྡན། འདོད་པ་ཐམས་ཅད་ནི་འབྱོར། དེ་ལྷ་མོ་སྟོང་གིས་བསྐོར་ཏེ། རི་རབ་ཀྱི་ས་གཞི་ལ་ནི་རྒྱུ། ས་ཕྱོགས་འཛམ་བུ་ནཱ་དའི་གསེར་གྱིས་བརྒྱན་པའི་འཇིག་རྟེན་གྱི་ཁམས་ཉམས་དགའ་བ་དང་རིའི་ཟོམ་གྱི་བར་བར་དག་ན་དགའ་ཞིང་བདེ་བ་ནི་མྱོང་བར་བྱེད་དོ། །འདོད་པའི་ལོངས་སྤྱོད་ཐམས་ཅད་དང་ལྡན་པ། དཔག་བསམ་གྱི་ཤིང་ལ་བསམས་པས་འདོད་པ་ཐམས་ཅད་འགྲུབ་པ་དེ་ཡུན་རིང་དུ་བདེ་བ་མྱོང་བར་བྱེད་དོ། །འཁོར་དང་བཅས་པ་ཡོངས་སུ་སྤྱོད་པ་དེ། ཕྱི་རོལ་གྱི་གྲིབ་མ་ཞེས་བྱ་བའི་ཚལ་དེར་འདོང་བར་བྱེད་དེ། འཛམ་བུ་ནཱ་དའི་གསེར་གྱི་ཤིང་ལྗོན་པས་བརྒྱན་པ། དེ་བཞིན་དུ་དངུལ་གྱི་ཤིང་ལྗོན་པ་ལ་གསེར་གྱི་འདབ་མ་དང་། བཻ་ཌཱུརྱའི་འབྲས་བུས་མཛེས་པ་ཡིན་ནོ། །ཕྱི་རོལ་གྱི་གྲིབ་མའི་ཚལ་དེའི་ཕྱོགས་གཞན་དུ་ཡང་། དེ་རེས་འགའ་ཡོངས་སུ་རྒྱུ་བ་ན་ལུས་རིན་པོ་ཆེ་སྣ་བདུན་གྱིས་བརྒྱན་ཞིང་། ཐིག་ལེ་སྣ་ཚོགས་ཀྱིས་སྤྲས་པ། རྟོག་པ་སྣ་ཚོགས་ཅན་ཏེ། རྨ་བྱའི་ཚོགས་དེ་དག་མཐོང་ནས་ལེགས་པར་བལྟ་ཞིང་རྩེ་བའི་ཕྱིར་དེར་འགྲོ་བར་བྱེད་དོ། །དེ་དེ་དག་གི་ནང་དུ་ཕྱིན་ནས་རྨ་བྱ་མཐོང་ན་ཡིད་འཕྲོག་པར་བྱེད་པ་དེ་རྣམས་ཀྱི་ནང་ན་དགའ་བར་བྱེད་དོ། །རྨ་བྱ་དེ་དག་{{page:{number:917,folio:223a,volume:69}}}གིས་དེ་མཐོང་ནས་སིལ་སྙན་ཐམས་ཅད་པས་ཆེས་ལྷག་པའི་སྒྲ་ཉམས་དགའ་བ་ཆགས་སུ་རུང་བ་རྣམ་པ་སྣ་ཚོགས་དུ་མ་འབྱིན་ཏོ། །རྨ་བྱ་དེའི་སྒྲ་རྣམ་པ་དེ་ལྟ་བུ་འབྱིན་པ་དེའི་ཁྱད་པར་ནི་ལྷའི་རོལ་མོའི་སྒྲ་དག་བཅུ་དྲུག་གི་ཆར་ཡང་མི་ཕོད་དེ། རྨ་བྱ་དེའི་སྒྲའི་དྲུང་ན་ལྷ་མོ་དེའི་གླུ་དབྱངས་དག་བོང་སྐད་འབྱིན་པ་དང་མཚུངས་སོ། །དེ་ནས་ལྷ་དེ་འདི་སྙམ་དུ་སེམས་ཏེ། བདག་ཀྱང་མཐུ་འདི་ལྟ་བུར་གྱུར་པས་ད་ནི་རྨ་བྱ་དེ་དག་ལ་ཞོན་ཏེ། གནས་ནས་གནས་དང་ཚང་ཚིང་ནས་ཚང་ཚིང་དང་རི་རབ་ཀྱི་རིའི་རྩེ་མོ་ནས། རི་རབ་ཀྱི་རིའི་རྩེ་མོར་ལྷ་མོའི་ཚོགས་ཀྱིས་བསྐོར་བ་དང་ལྷན་ཅིག་ཡོངས་སུ་རྒྱུ་ཞིང་དེ་ལྟར་རྨ་བྱའི་སྟེང་དུ་ཞོན་ནས། རེ་ཞིག་འཇིག་རྟེན་གྱི་དགའ་བ་འདི་དག་ཐམས་ཅད་ལ་བལྟ་བར་བྱའོ་སྙམ་མོ། །ལས་བྱ་བ་ལེགས་པར་བྱས་པ་དེ་བསམས་མ་ཐག་ཏུ་བོང་སྐྱེད་དང་མདོག་དང་སྟོབས་དང་བརྩོན་འགྲུས་ཕུན་སུམ་ཚོགས་པ། ལུས་རིན་པོ་ཆེ་ཐམས་ཅད་ཀྱིས་བརྒྱན་པའི་རྨ་བྱ་བཞོན་དུ་རུང་བར་རྐེད་པ་སྟོད་པ་དེ་དག་ཉེ་བར་ལྷགས་སོ། །དེས་དེ་དག་མཐོང་ནས་དེ་ལ་ཞོན་པ་དང་། རྨ་བྱ་དེ་ཡང་དེས་ཞོན་པར་རིག་ནས་ནམ་མཁའི་དཀྱིལ་ན་རྒྱུ་བར་བྱེད་དོ། །དེ་ལྟར་ལྷ་དེ་དག་ཀུན་གྱིས་ཀྱང་སོ་སོར་ཞོན་ནས། དེའི་རི་རབ་ཀྱི་རིའི་རྩེ་མོ་ནས་རིའི་རྩེ་མོ་དང་པད་མའི་ཚལ་ནས་པད་མའི་ཚལ་དང་ཚལ་ནས་ཚལ་ཏེ། རི་རབ་ཀྱི་ས་ཕྱོགས་དེ་དག་ཐམས་ཅད་དུ་དེ་སྐྱེ་བོ་དང་ལྷན་ཅིག་མཐོང་ན་དགའ་བ་རྣམས་ལ་ལྟ་བར་བྱེད་དོ། །དེ་ནས་དེ་ལྟར་དེ་ཡོངས་སུ་རྒྱུ་བ་ན་རེས་འགའ་འཇིག་རྟེན་སྐྱོང་བ་དག་འཛམ་བུའི་གླིང་གི་བྱ་བ། ཆོས་དང་ཆོས་མ་ཡིན་པ་དག་སྦྲན་པའི་ཕྱིར། རྒྱལ་ཆེན་བཞི་པའམ་སུམ་ཅུ་རྩ་གསུམ་དུ་གཅིག་ནས་གཅིག་ཏུ་སྦྲོན་པར་བྱེད་དོ། །དེ་ནས་ལྷ་དེ་དང་འཇིག་རྟེན་སྐྱོང་བ་དེ་དག་ནམ་མཁའ་ལ་གློ་བུར་དུ་འོངས་ཏེ་ཕྲད་པ་དང་ལྷ་དེས་དེ་དག་ལ་སྨྲས་པ། ཁྱོད་གང་ནས་འོངས། དེ་དག་གིས་ལྷ་དེ་ལ་འདི་སྐད་སྨྲས་སོ། །བདག་ཅག་ནི་ཆོས་དང་ཆོས་མ་ཡིན་པ་སྦྲན་པའི་ཕྱིར། འཛམ་བུའི་གླིང་ལེགས་པར་བྱས་པའི་ལས་ཀྱི་གཞི་ཤིན་ཏུ་ཉམས་དགའ་བ། ཆུ་བོ་དང་འབབ་ཆུ་དང་ལྟེང་ཀ་དང་ཉེ་བའི་ཚལ་དང་ཀུན་དགའ་ར་བ་མང་པོ་ཕུན་སུམ་ཚོགས་པ་ནས་མཆིས་སོ། །དེ་ནས་ལྷའི་བུ་དེས་འཇིག་རྟེན་སྐྱོང་བ་དེ་དག་ལས་{{page:{number:918,folio:223b,volume:69}}}ཐོས་ནས་ངོ་མཚར་སྐྱེས་ཏེ། མཐུ་ཆེན་པོ་དང་ལྡན་པ། རྨ་བྱ་མཐུ་ཆེན་པོ་ལ་ཡང་ཞོན་པ། འགྲོ་བ་ཐམས་ཅད་དུ་སྟོབས་ཐོགས་པ་མེད་པའི་ལྷ། ངོ་མཚར་སྐྱེས་པ་དེ་འཛམ་བུའི་གླིང་ག་ལ་བ་དེར་འབབ་པར་བྱེད་དེ། ཉི་མ་གཉིས་པ་ལྟར་གསལ་ཞིང་ལྷའི་ཕྲེང་བ་དང་གོས་གྱོན་པ་དེ་འཛམ་བུའི་གླིང་གི་ཚལ་དང་ཉེ་བའི་ཚལ་དང་ཆུ་བོ་དང་ལྟེང་ཀ་དང་པད་མའི་ཚལ་དང་ཤིང་ལྗོན་པ་དང་གྲོང་དང་གྲོང་ཁྱེར་དང་ཚོང་འདུས་དང་ལྡན་པ་འདི་ཐམས་ཅད་ལ་དེ་ལྟད་མོ་ལྟ་བར་བྱེད་དོ། །དེ་ནས་བྲམ་ཟེ་དེ་དག་གིས་དེ་རྣམས་མཐོང་ནས་རྟོག་པར་བྱེད་དེ། འདི་ལྟར་བྱ་ཁྱུང་ལ་ཞོན་པ་འདི་ནི་གཏོགས་འདོད་ཡིན་ནོ། །གཞན་དག་ཀྱང་རྟོག་པར་བྱེད་དེ། འདི་ལྟར་རྨ་བྱ་ལ་ཞོན་པ་འདི་ནི་གཞོན་ནུ་ཡིན་ཏེ། འཇིག་རྟེན་དང་བྲམ་ཟེ་དག་སྲུང་བར་བྱེད་དོ། །གཞན་མུ་སྟེགས་པ་དག་ཀྱང་རྟོག་པར་བྱེད་དེ། འདི་ལྟར་ཁྱུ་མཆོག་ལ་ཞོན་པ་འདི་ནི་དབང་ཕྱུག་ཆེན་པོ་ལྷ་དང་བཅས་པ་ཡིན་ཏེ། འཇིག་རྟེན་སྐྱེད་པར་བྱེད་སྲུང་བར་བྱེད། འཛིན་པར་བྱེད་སྐྱེད་པར་བྱེད་ཅིང་། འཇིག་པར་ཡང་བྱེད་དོ། །དེ་ནས་ཡང་འཇིག་རྟེན་རྣམས་སྐྱེད་པ་དང་གནས་པ་དང་འབྱིན་པར་བྱེད་པ་ཡིན་ནོ་ཞེས་རྟོག་སྟེ། དེ་ལྟར་ལྷ་དེ་རྣམས་ལ་བྲམ་ཟེ་དག་རྣམ་པ་དུ་མར་ཡོངས་སུ་རྟོག་པར་བྱེད་ལ། སྟོད་ར་དག་བྱེད། བསྟན་བཅོས་དག་བྱེད། དེ་ཁོ་ན་ཉིད་མ་ཡིན་པ་ལ། དེ་ཁོ་ན་ཉིད་ལྟར་ལྟ། ཚིག་འཁྱལ་པ་སྨྲ་བ། ཡིད་ཤིན་ཏུ་རྣམ་པར་རྨོངས་པ་དེ་དག་གཞན་དག་ལ་ཡང་ལོག་པ་ཉིད་ཀྱིས་སྦྱོར་བར་བྱེད་དོ། །ལྷའི་བུ་དེ་རྣམས་ཀྱིས་ལྟད་མོ་བལྟས་ནས། དེ་ནས་ཡང་རང་གི་གནས་དེ་ཉིད་དུ་སླར་འདོང་ངོ་། །དེ་ལྟར་ལྟ་བར་གྱུར་པའི་བྱིས་པ་རྣམས་དེ་ཁོ་ན་ཉིད་མ་ཡིན་པ་དེ་ཁོ་ན་ལྟར་ལྟའོ། །ལྷ་དེ་རྣམས་ལ་ལྟ་བ་དེ་ཡང་འཇིག་པའི་དུས་སུ་འབྱུང་བའམ་རེས་འགའ་ཆ་གཉིས་ལྡན་པའམ་གསུམ་ལྡན་གྱི་དུས་ན་འབྱུང་སྟེ། ལྷ་དེ་རྣམས་ལ་ལྟ་བ་ནི་ལྟ་བ་ངན་པ་དང་མཚུངས་སོ། །དེ་ལྟར་བདག་ཉིད་རབ་ཏུ་རྟོག་པར་བྱེད་ལ། བདག་ཉིད་ཀྱིས་རབ་ཏུ་བརྟགས་ན་གཞན་དག་ལ་ཡང་སྒྲོགས་པར་བྱེད་དེ། འདི་དག་ནི་བྲམ་ཟེ་རྣམས་ཀྱི་ལྟ་བར་གྱུར་པ་ཡིན་ནོ། །དེ་ནས་ལྷ་དེ་རྣམས་སླར་{{page:{number:919,folio:224a,volume:69}}}འོངས་ནས་ལྷ་གཞན་དེ་དག་ལ། ཀྱེ་མ་གྲོགས་པོ་དག་འདི་ལྟར་བདག་ཅག་སའི་སྟེང་དུ་བབས་ཏེ། ས་ཕྱོགས་ཤིན་ཏུ་རྣམ་པར་ཕྱེ་བ་ཉམས་དགའ་བ་དེ་དག་བདག་ཅག་གིས་མཐོང་ངོ་ཞེས་སྨྲས་སོ། །དེ་སྐད་ཐོས་ནས་ལྷ་གཞན་དག་ཀྱང་བཞོན་པ་སྣ་ཚོགས་ལ་ཞོན་ཏེ། རྒྱན་དང་ཆ་བྱད་སྣ་ཚོགས་བཏགས་ནས་འཛམ་བུའི་གླིང་ག་ལ་བ་དེར་འབབ་པར་བྱེད་དེ། ཁ་ཅིག་ནི་གླང་པོ་ཆེ་ལ་ཞོན། ཁ་ཅིག་ནི་མ་ཧེ་ལ་ཞོན། ཁ་ཅིག་ནི་རྨ་བྱ་ལ་ཞོན། ཁ་ཅིག་ནི་བཞོན་པ་མེད་པར་ནམ་མཁའ་ལ་འདུག་སྟེ། དེ་རྣམས་ཀྱིས་ས་ཕྱོགས་ཉམས་དགའ་བ་ཐམས་ཅད་ལ་ལྟ་བར་བྱེད་དོ། །དེ་དག་བལྟས་ནས་ས་ཕྱོགས་ཉམས་དགའ་བ་ལྟེང་ཀ་དང་ཉེ་བའི་ཚལ་དང་ནེའུ་གསིང་ག་ལ་ཡོད་པ་དེར་འབབ་པར་བྱེད་དོ། །ཚལ་གྱི་ཕྱོགས་དེ་དག་གི་ནང་ན་བྲམ་ཟེ་ཁ་ཅིག་དཀའ་ཐུབ་དྲག་པོ་སྤྱོད་པ་ཡོད་དེ། དེ་ལྟར་ཐོས་པ་ངན་པ་དང་མཚུངས་ཤིང་ཐོས་པ་ངན་པ་དང་འབྲེལ་བ་དག །གང་གི་ཚེ་ཕན་ཚུན་གྲོགས་དང་བཅས་པ་དེ་དག་ས་ཕྱོགས་དེ་ལ་ལྟ་བ་དེའི་ཚེ། ཚལ་གྱི་ནང་ན་སྤྱོད་པའི་བྲམ་ཟེ་དེ་དག་གིས་ལྷ་དེ་རྣམས་མངོན་སུམ་དུ་མཐོང་ནས་གཞན་དག་ལ་སྒྲོགས་པར་བྱེད་དོ། །གང་ས་ཕྱོགས་འདིར་སྐྱེས་པ་དེ་ནི་རང་དགར་ཀུན་ཏུ་བརྟགས་པ་ཞེས་བྱ་བ་ཡིན་ལ། སྔོན་ཐོས་པ་དང་འབྲེལ་པས་རྗོད་པར་བྱེད་དེ། འདི་ལྟར་འདི་ནི་བྲམ་ཟེའོ། །འདི་ནི་གཏོགས་འདོད་དོ། །འདི་ནི་དབང་ཕྱུག་ཆེན་པོའོ། །འདི་ནི་གཞོན་ནུའོ་ཞེས་དེ་ལྟར་སོ་སོར་རྟོག་པར་བྱེད་དོ། །ས་ཕྱོགས་འདི་ནི་ལྷ་ཆེན་པོའི་གནས་ཡིན་ནོ། །འདི་ནི་གཏོགས་འདོད་ཀྱིའོ། །འདི་ནི་གཞོན་ནུའི་འོ། །འདི་ནི་ཚངས་པའི་ཡིན་ནོ་ཞེས་དེ་ལྟར་རབ་ཏུ་བརྟགས་ནས། གཏན་ཚིགས་དང་ཉེ་བར་སྦྱོར་བ་དང་མཇུག་བསྡུ་བ་ལྟ་བ་ངན་པ་དང་འབྲེལ་བའི་བསྟན་བཅོས་དག་ཀྱང་བྱེད་དོ། །དེ་ཉིད་ལ་དེ་དག་གིས་གཞན་དང་གཞན་དག་ཀྱང་འཇོག་པར་བྱེད་དོ། །དེ་ལྟར་དེ་བདག་ཉིད་ཀྱིས་ལྟ་བ་ངན་པ་མངོན་པར་བརྟགས་ནས་གཞན་དག་ལ་ཡང་སྒྲོགས་པར་བྱེད་ལ། དེ་དག་ཀྱང་གཞན་ལ་སྒྲོགས། དེ་དག་ཀྱང་ཡང་གཞན་ལ་སྒྲོགས་པར་བྱེད་དེ། དེ་ལྟར་རིམ་པ་དེ་དག་གིས་ལྟ་བར་གྱུར་པ་ཡིན་ནོ། །གང་གི་ཚེ་ལྷ་{{page:{number:920,folio:224b,volume:69}}}དེ་རྣམས་མཐོ་རིས་ཀྱི་དགའ་བ་དང་འཐུན་པར་མཚོ་དང་ཉེ་བར་འཁོད་དམ། དེ་བཞིན་དུ་མཚོའི་ནང་དུ་ཞུགས་པ་དེ་ལ་ཚལ་གྱི་ནང་ན་སྤྱོད་པ་རང་དགར་གོམས་པ་དེ་དག་གཞན་ལ་སྒྲོགས་པར་བྱེད་དེ། འདི་ལྟར་མཚོ་འདི་ནི་ཚངས་པའི་ཡིན་ནོ། །འདི་ནི་སྐལ་ལྡན་སྲེད་མེད་ཀྱི་བུའི་ཡིན་ནོ། །འདི་ནི་དབང་ཕྱུག་ཆེན་པོའི་ཡིན་ནོ། །འདི་ནི་གཞོན་ནུའི་ཡིན་ནོ་ཞེས་དེ་ལྟར་ལྟ་བ་ངན་པའི་དབང་དུ་གྱུར་པའི་སེམས་ཀྱིས་གཏན་ཚིགས་དང་དཔེ་དང་ཉེ་བར་སྦྱོར་བ་དང་མཇུག་བསྡུ་བ་དང་ལྡན་པའི་བསྟན་བཅོས་དག་བྱེད་ལ་དེ་ལྟར་གཞན་དག་ལ་བསྟན་བཅོས་རབ་ཏུ་གྲགས་པར་འགྱུར་ཏེ། དེ་ལྟར་གཞན་དང་གཞན་དུ་ལྟ་བར་གྱུར་པ་ཡིན་ནོ། །དེ་ནས་ཡང་རྣམ་པ་གཞན་གྱིས་རབ་ཏུ་རྟོག་པར་བྱེད་དེ། དེ་ཁོ་ན་ཉིད་ཁོང་དུ་ཆུད་པར་ནི་མི་འགྱུར་རོ། །ཚལ་གྱི་ནང་ན་སྤྱོད་པ་དེ་དག་གིས་ལྷ་དེ་རྣམས་གསལ་བར་མི་མཐོང་སྟེ། བྱད་གཟུགས་མ་ནོར་བར་ཤེས་པར་མི་འགྱུར་རོ། །དེ་ནས་ཀྱང་ལྷ་དེ་རྣམས་མེ་ལྟར་གཟི་བརྗིད་འབར་ཞིང་ཡུལ་ནས་ཡུལ་དུ་འདོང་བར་བྱེད། ཚལ་ནས་ཚལ་དུ་འདོང་བར་བྱེད་པ་དང་ཚལ་གྱི་ནང་ན་སྤྱོད་པའི་བྲམ་ཟེ་གང་ཡིན་པ་དེ་དག་གཞན་དུ་རྟོག་པར་བྱེད་དེ། འདི་ལྟར་བདག་ཉིད་མེའི་ནང་དུ་མངོན་པར་བཅུག་པ་དེ་དག་ནི་རྒྱུ་དེ་དང་རྐྱེན་དེས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་ཞེས་དེ་ལྟར་གཞན་དུ་བརྟགས་ནས་ལྟ་བའི་རྣམ་པ་སྐྱེད་པར་བྱེད་ལ་གཏན་ཚིགས་དང་། དཔེ་དང་ཉེ་བར་སྦྱོར་བ་དང་མཇུག་བསྡུ་བ་ངན་པ་དང་འབྲེལ་བའི་བསྟན་བཅོས་དག་ཀྱང་བྱེད་དོ། །དེ་ནས་གཞན་དག་གིས་བསྟན་བཅོས་དེ་དག་ཐོས་ནས་བདག་ཉིད་མེའི་ནང་དུ་འཇུག་པར་བྱེད་དེ། དེ་ལྟར་ཡང་དག་པ་མ་ཡིན་པའི་ལྟ་བར་གྱུར་ཏོ། །དེ་རྣམས་ནི་ལས་ཀྱི་འབྲས་བུ་སྤོང་བར་བྱེད་པ་ཡིན་ཏེ། དེ་སྤངས་པས་ངན་འགྲོ་ལོག་པར་ལྟུང་བ་སེམས་ཅན་དམྱལ་བར་སྐྱེ་བར་འགྱུར་རོ། །དེ་ནས་གཞན་ཡང་ཡང་དག་པ་མ་ཡིན་པའི་ལྟ་བའི་རྣམ་པ་སྒྲུབ་པ་ནི་ཚལ་གྱི་ནང་ན་སྤྱོད་པའི་བྲམ་ཟེ་དག་གིས། ལྷ་དེ་རྣམས་རྒྱང་རིང་པོ་ཞིག་ན་ལྟ་{{page:{number:921,folio:225a,volume:69}}}བ་མི་གསལ་བར་མཐོང་སྟེ། འདི་ལྟར་རིའི་རྩེ་མོ་མེ་ཏོག་དང་ལྟེང་ཀ་ཕུན་སུམ་ཚོགས་པ་གང་ཡིན་པ་དེ་དག་ལ་ལྷ་འཛེགས་ནས་གཟི་བརྗིད་འབར་ཞིང་ནམ་མཁའ་ལ་འགྲོ་བ་དང་། དེ་ནས་ཚལ་གྱི་ནང་ན་སྤྱོད་པའི་བྲམ་ཟེ་དག་གིས་མཐོང་ནས་རང་དགར་རྟོག་པར་བྱེད་དེ། འདི་ལྟར་མིར་གྱུར་པ་འདི་རྣམས་ཀྱིས་རི་ལས་གཡང་དུ་ལྟུང་བར་བྱས་ན་རྒྱུ་དེ་དང་རྐྱེན་དེས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་བས། བདག་ཅག་ཀྱང་རི་རྩེ་ནས་ཐར་བར་བྱའོ་ཞེས་དེ་ལྟར་གཞན་དག་ལ་ཡང་སྟོན་པར་བྱེད་ལ། བསྟན་བཅོས་ངན་པ་དག་ཀྱང་བྱེད་ཅིང་ལས་ཀྱི་འབྲས་བུ་ལ་ཡང་སྐུར་པ་འདེབས་སོ། །ལས་ཀྱི་འབྲས་བུ་ལ་སྐུར་པ་འདེབས་པ་བདག་དང་གཞན་ལོག་པར་ལྟ་བ་རྣམས་ནི་ལུས་དང་བྲལ་ནས་ངན་འགྲོ་ལོག་པར་ལྟུང་བ། སེམས་ཅན་དམྱལ་བའི་ནང་དུ་སྐྱེ་བར་འགྱུར་ཏེ། དེ་ལྟར་ཡང་ལྟ་བའི་རྣམ་པ་གཞན་ཡིན་ནོ། །དེ་ནས་ཡང་ཚལ་གྱི་ནང་ན་སྤྱོད་པའི་བྲམ་ཟེ་དེ་དག་གིས། ལྷ་དེ་རྣམས་གཞན་དུ་མཐོང་ནས་རང་དགར་གཞན་དུ་རྟོག་པར་བྱེད་དེ། འདི་ལྟ་སྟེ། ལྷ་རྣམས་ཧ་ཅང་ཡང་མི་ཉེ་ཧ་ཅང་ཡང་མི་རིང་བ་ཞིག་ན་འཁོད་པ་དེ་རྣམས་ཀྱི་ཆ་བྱད་གཟུགས་ཅུང་ཟད་ཅིག་ཤེས་པ་དང་། དེ་བཞིན་དུ་མཐོང་ནས་གཟུགས་དེ་རྣམས་གཞན་ཉིད་དུ་རྟོག་པར་བྱེད་དེ། འདི་ལྟར་ལྷ་རྣམས་ཀྱི་ཞལ་ནི་མེ་ཡིན་པས། དེ་ལྟར་རྣམ་པ་གཞན་གྱིས་མེའི་ནང་དུ་སྦྱིན་སྲེག་བྱེད་པ་གང་ཡིན་པ་དེ་ནི་ལུས་དང་བྲལ་ནས་དེ་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་ཞེས་དེ་ལྟར་དེ་ཁོ་ན་ཉིད་མ་མཐོང་བ་རྣམས་ནི། གཏན་ཚིགས་དང་དཔེ་ངན་པ་དང་སྦྱར་བའི་བསྟན་བཅོས་དག་ཀྱང་བྱེད་དོ། །དེ་ལྟར་གཏན་ཚིགས་དང་དཔེ་ངན་པ་དང་སྦྱར་བའི་ལྟ་བའི་རྣམ་པ་གཞན་ཡང་བྱེད་ལ། ཕ་རོལ་དག་ཀྱང་དེ་ཉིད་ལ་འཛིན་དུ་འཇུག་པར་བྱེད་དེ། བདག་ལ་ཕན་པ་དང་གཞན་ལ་ཕན་པར་ཞུགས་པ་མ་ཡིན་པ་དེ་ལུས་དང་བྲལ་ནས་ངན་འགྲོ་ལོག་པར་ལྟུང་བ། སེམས་ཅན་དམྱལ་བའི་ནང་དུ་སྐྱེ་བར་འགྱུར་རོ། །དེ་ནས་ཡང་ཚལ་གྱི་ནང་ན་སྤྱོད་{{page:{number:922,folio:225b,volume:69}}}པའི་བྲམ་ཟེ་གཞན་དག་གིས་ལྷ་དེ་རྣམས་མཐོང་ནས་གཟུགས་སམ་སྤྱོད་པ་ནི་ཤེས་ལ། དེ་དག་གིས་དེ་རྣམས་ཟས་ཟ་བ་མ་མཐོང་། སྦྱིན་པ་བྱེད་པ་མ་མཐོང་བ་དང་འདི་སྙམ་དུ་སེམས་ཏེ། འདི་ལྟར་ལྷ་འདི་རྣམས་ཟས་མི་ཟ། སྐོམ་མི་འཐུང་བ་ལས་ན། གོར་མ་ཆག་པར་བདག་ཅག་གིས་ཀྱང་ཟས་མ་ཟོས་ཀྱང་དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་སྙམ་ནས་དེ་དག་ལས་ཀྱི་འབྲས་བུ་ལ་སྐུར་པ་འདེབས་ཤིང་། འདི་ལྟར་ཟས་མ་ཟོས་པའམ་ཟས་ཞིམ་པོ་མ་ཟོས་པས་མཐོ་རིས་འཐོབ་པར་འགྱུར་རོ་ཞེས་བསྟན་བཅོས་ངན་པ་དག་ཀྱང་བྱེད་ལ། དེ་གཞན་དག་ཀྱང་གཏན་ཚིགས་དང་དཔེ་ངན་པ་སྟོན་པའི་ཚིག་རྣམས་ཀྱིས་དེ་ཉིད་འཛིན་དུ་འཇུག་པར་བྱེད་དེ། དེ་ལྟར་བདག་དང་གཞན་ལོག་པར་ལྟ་བ། ལས་ཀྱི་འབྲས་བུ་ལ་སྐུར་པ་འདེབས་པ་ནི། ལུས་དང་བྲལ་ནས་ངན་འགྲོ་ལོག་པར་ལྟུང་བ། སེམས་ཅན་དམྱལ་བའི་ནང་དུ་སྐྱེ་བར་འགྱུར་རོ། །དེ་ལྟར་དེ་ཁོ་ན་ཉིད་མ་མཐོང་བ་ནི་ངན་འགྲོ་ཐམས་ཅད་ཀྱི་སྒོར་གྱུར་པ་ཡིན་ནོ། །ལྷ་དེ་རྣམས་ཀྱི་སྐད་ཅིག་ཙམ་མམ་ཐང་ཅིག་ཙམ་མམ་དེ་ཙམ་གང་ཡིན་པ་དེ་ལ་མི་རྣམས་ཀྱི་ལོར་བགྲངས་ན་ཡུན་རིང་སྟེ། དེ་ལ་བྲམ་ཟེ་དེ་དག་འདི་ལྟར་ལྷ་འདི་དག་ནི་རྟག་པ་བརྟན་པ་ཐེར་ཟུག་པ་མི་འགྱུར་བའི་ཆོས་ཅན་ཡིན་ལ། དེ་དག་འཇིག་རྟེན་སྐྱེད་པར་ཡང་བྱེད་ལ་འཇིག་པར་བྱེད་པ་ཡིན་ནོ་ཞེས་དེ་ལྟར་བསྟན་བཅོས་བྱེད་ཅིང་གཞན་དག་ཀྱང་དེ་ཉིད་ལ་འཛིན་དུ་འཇུག་པར་བྱེད་པ། རྒྱུ་དང་འབྲས་བུ་ལ་སྐུར་པ་འདེབས་པ་དེ་ནི་ལུས་དང་བྲལ་ནས་ངན་འགྲོ་ལོག་པར་ལྟུང་བ་སེམས་ཅན་དམྱལ་བའི་ནང་དུ་སྐྱེ་བར་འགྱུར་རོ། །དེ་ལྟར་སེམས་ཀྱི་དགྲས་ཡོངས་སུ་བསླུས་པའི་སེམས་ཅན་རྣམས་རྣམ་པ་དུ་མར་དེ་ཁོ་ན་ཉིད་ལ་མི་ལྟ་བ། དེ་ཁོ་ན་ཉིད་མ་མཐོང་བ་ནི་ལྟ་བར་གྱུར་པའི་བསྟན་བཅོས་དག་བྱེད་དོ། །དེ་ནས་དེ་ལྟར་དེ་ཁོ་ན་ཉིད་མ་ཡིན་པས་སེམས་ཡོངས་སུ་བསླུས་པའི་སེམས་ཅན་རྣམས། དགེ་སློང་དེས་མངོན་པར་མཐོང་ནས་ཚིགས་སུ་{{page:{number:923,folio:226a,volume:69}}}བཅད་དེ་སྨྲས་པ། སེམས་ཀྱི་སྦྲུལ་ནི་མི་བཟད་དང་། །སྲེད་པའི་དུག་དང་རྣམ་འདྲེས་པ། །མགོ་ལྔ་པ་ཡིས་ཟིན་པ་དག །དོན་མེད་ཅི་ཞིག་ཡོངས་སུ་གདུང་། །སྲེད་པའི་ཆུ་བོ་ཆེན་པོ་འདི། །མུ་ལྔ་ལས་ནི་ཀུན་དུ་བྱུང་། །དེ་ཡི་ཚུ་རོལ་འགྲམ་དག་ན། །དོགས་དང་བཅས་ལ་ཕ་རོལ་ཞིང་། །མ་མཐོང་བར་ནི་ཤི་ཡང་སླ། །ལྟ་བ་ངན་པ་ག་ལ་རུང་། །ལྟ་བ་ངན་པས་རྨོངས་པ་ཡི། །མི་རྣམས་སེམས་ཅན་དམྱལ་བར་འགྲོ། །ལོག་པར་སྨྲ་བས་བསླུས་པ་ཡི། །མི་རྣམས་ལོག་པར་ལྟ་དང་ལྡན། །རྒྱུ་མ་ཡིན་ལ་རྒྱུ་ལྟར་ལྟ། །མི་བཟད་སེམས་ཅན་དམྱལ་བར་འགྲོ། །རྒྱུ་འབྲས་དག་ལ་རྨོངས་གྱུར་ཅིང་། །དེ་ཉིད་ལྟ་ལ་རྣམ་རྨོངས་པ། །སེམས་ཅན་སྡུག་བསྔལ་སྐལ་བ་ཅན། །སྲིད་པའི་བཙོན་རར་ཤིན་ཏུ་ཆགས། །ལས་དང་འབྲས་བུ་རྣམ་སྨིན་དང་། །དེ་བཞིན་སྐྱེ་དང་འཆི་བ་དང་། །འགྲོ་བ་དེ་ཉིད་མཐོང་བ་ནི། །མི་དེ་ཕ་རོལ་འགྲོ་བ་ཡིན། །བྱིས་པ་འདོད་པ་ཚོལ་བྱེད་པ། །ཕྱི་ཕྱིར་འདོད་པ་རྣམས་ཀྱིས་རྨོངས། །ཕྱེ་མ་ལེབ་ལྟར་རྨོངས་པ་དེ། །སེམས་ཅན་དམྱལ་བའི་མེ་ཡིས་སྲེག །དཀའ་ཐུབ་ངན་པ་མི་སྤྱོད་ཅིང་། །ཚུལ་ཁྲིམས་སྤྱོད་ལ་བརྟེན་ནས་སུ། །ཡང་དག་ལྟ་བ་ལྷུར་ལེན་རྣམས། །མི་ཡུལ་ནས་ནི་ལྷ་ཡུལ་འགྲོ། །ཁྱེད་ཅག་དཀའ་ཐུབ་ངན་པས་གདུངས། །ལོག་པར་ལྟ་བ་ལྷུར་ལེན་རྣམས། །ཤེས་པས་ལྷག་པའི་ང་རྒྱལ་རྨོངས། །སྐྱེ་བོ་གཞན་ཡང་རྨོངས་པར་བྱེད། །གཏི་མུག་མུན་རུམ་ཐིབས་པོ་ཡི། །ཆུ་བོ་ཆེན་པོར་འཇུག་བྱེད་པ། །སྐྱེ་བོ་འདི་དག་རྒྱུར་གྱུར་ཏེ། །འཇིག་རྟེན་རང་བཞིན་སྡུག་བསྔལ་ལོ། །ལུས་ཀྱི་དཀའ་ཐུབ་མི་བཟད་ཞེས། །མཁས་པ་རྣམས་ནི་དེ་སྐད་གསུང་། །སེམས་ཀྱི་དཀའ་ཐུབ་ཉིད་ཀྱིས་ནི། །ཉོན་མོངས་རི་ཀུན་སྲེག་པར་བྱེད། །ཡང་དག་ཡེ་ཤེས་སྔོན་འདྲེན་པ། །ཉོན་མོངས་ཟད་ལས་རྣམ་ཐར་འདི། །སྐྱེས་བུ་དེ་ཉིད་མཐོང་བའོ། །དགོན་དང་བྲལ་བས་ཐོབ་པར་འགྱུར། །བློ་གྲོས་གཞན་དང་གཞན་རྣམས་ཀྱིས། །{{page:{number:924,folio:226b,volume:69}}}འཇིག་རྟེན་འདི་ཀུན་རྣམ་པར་བསླུས། །གང་ལ་ལོག་པར་སྨྲ་བ་དག །མཆོག་ཏུ་ཞི་བར་འགྲོ་མི་འགྱུར། །འཇིག་རྟེན་པ་ལ་ལོག་པའི་ཚིག །ཤིན་ཏུ་མང་པོར་རབ་ཏུ་གྲགས། །འཇིག་རྟེན་འདས་པའི་བསྐལ་པ་བརྒྱར། །ནམ་ཡང་གྲགས་པར་མི་འགྱུར་རོ། །དེ་བས་འཇིག་རྟེན་འདས་ཚིག་གཟུང་། །འཇིག་རྟེན་པ་ལྟ་ག་ལ་ཞིག །འཇིག་རྟེན་པ་ཡི་ཚིག་དག་ནི། །དུག་འདྲ་འཁོར་བར་འཆི་བར་མཐོང་། །སྲེད་ལ་མི་དགའ་རྟག་བདེ་བ། །ངེས་པར་བསོད་ནམས་བྱེད་པ་པོ། །འཇིག་རྟེན་འདས་ཚིག་དགེ་བ་ཞེས། །མཁས་པ་རྣམས་ནི་ཡང་དག་གསུང་། །ལྟ་བ་དང་ནི་གཏན་ཚིགས་ངན་པས་བསྒྱུར། །གསོབ་དང་གསོག་དང་སྡིག་དང་འདྲེས་པ་ཡི། །ཚིག་གིས་ཀུན་ནས་བསླུས་པའི་མི་རྣམས་ནི། །མུན་གནག་ཆེན་པོའི་ངན་སོང་རྣམས་སུ་ལྟུང་། །དེ་ལྟར་དགེ་སློང་དེས་དེ་ཁོ་ན་ཉིད་མ་མཐོང་བར་འགྱུར་བའི་སེམས་ཅན་རྣམས་ལ། དེ་ཁོ་ན་ཉིད་བསྟན་པར་བྱ་བའི་ཕྱིར་ཚིགས་སུ་བཅད་དེ་སྨྲས་པ། སེམས་ཅན་འདི་ཀུན་དེ་ཉིད་ཁོང་མ་ཆུད། །དོན་མེད་དཔེ་དང་གཏན་ཚིགས་ངན་པ་ཡིས། །གཞན་ཡང་རྨོངས་པར་བྱེད་ལ་བདག་ཉིད་ཀྱང་། །དམྱལ་བར་ལྟུང་བྱེད་གཞན་ཡང་བྱེད་དུ་འཇུག །ལྷ་དེ་རྣམས་ཀྱིས་མིའི་འཇིག་རྟེན་འདི་ཐམས་ཅད་རིག་ནས། བཞོན་པ་དེ་རྣམས་དང་ལྷན་ཅིག་ཏུ་སུམ་ཅུ་རྩ་གསུམ་པ་རྣམས་ཀྱི་རང་གི་གནས་ག་ལ་བ་དེར་དོང་སྟེ། ལྷ་གཞན་རྣམས་ལ་ཡང་སྔ་མ་བཞིན་དུ་བསྙད་དོ། །སིལ་སྙན་རྣམ་པ་སྣ་ཚོགས་སྒྲ་འབྱིན་པའི་ཚལ་དང་ཉེ་བའི་ཚལ་ལྷའི་ཡོན་ཏན་ཕུན་སུམ་ཚོགས་པ་རིན་པོ་ཆེ་ཐམས་ཅད་འབར་བའི་འོད་ཀྱིས་བརྒྱན་པ་རྣམས་ན། ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ། བདེ་བ་ངེས་པར་འགྲུབ་པའི་ལས་དེ་ཟད་པར་མ་གྱུར་པ་དེ་སྲིད་དུ་དགའ་བར་བྱེད། །དགའ་དགུར་སྤྱོད་པར་བྱེད་དོ། །དེ་ཟད་ནས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་{{page:{number:925,folio:227a,volume:69}}}རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་ཞིང་ཤིན་ཏུ་ནད་མེད་པ་དང་ལྡན་པ་དང་གནོད་པ་ཐམས་ཅད་དང་བྲལ་བ་དང་ཡུལ་དང་ལྗོངས་ཤིན་ཏུ་ལོ་ལེགས་པ་རྣམས་སུ་སྐྱེ་ལ། དེར་སྐྱེས་ནས་ཀྱང་བྱད་གཟུགས་བཟང་པོར་འགྱུར་ཏེ། ཤིན་ཏུ་བྱད་གཟུགས་བཟང་པོ་དང་ལྡན་པ་དང་སྐྱེ་བོ་ཐམས་ཅད་ཡང་དག་པར་དགའ་བ་དང་དབང་པོ་ཚང་བ་དང་ནོར་རྫས་དམ་པ་དང་ལྡན་ཏེ། རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ནོར་བུ་འཕྱང་བ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། བློ་རྒྱ་ཆེ་ཞིང་ཚུལ་ཁྲིམས་དང་ལྡན་པར་གྱུར་ལ། ལེགས་པར་བྱས་པའི་ལས་ཀྱི་མཐའ་སྤྱད་པ། རྟག་ཏུ་ལས་དང་འབྲས་བུའི་དེ་ཁོ་ན་ཉིད་ལ་ལྟ་བ་སེམས་དམ་པ་དང་ལྡན་པ། ཡང་དང་ཡང་དུ་ལས་དང་འབྲས་བུ་ལ་དད་པར་གྱུར་པ་གང་གིས། དགེ་བའི་ལས་བྱས་ལ་མི་དགེ་བ་སྤངས་པ། དྲང་པོ་དྲང་པོའི་རང་བཞིན་ཅན། སྡིག་པའི་གྲོགས་པོ་དག་མི་སྟེན་ཅིང་། དེ་དག་དང་ལྷན་ཅིག་དགའ་བར་ཡང་མི་བྱེད་ལ། ལམ་དུ་འགྲོགས་པ་ན་ཚིག་ཀྱང་སྨྲ་བར་མི་བྱེད་ལ། མིག་ཟུར་གྱིས་ཀྱང་ལྟ་བར་མི་བྱེད་དེ། དེ་ལྟར་ཀུན་ནས་དགེ་བའི་ལས་ཀྱི་མཐའ་སྤྱོད་པ། གསེར་སྦྱངས་པ་དང་མཚུངས་པ་དེ་ལེགས་པར་བྱ་བ་བྱས་པ་དེས། ཚེ་འདི་ལ་གཞན་ཡང་དགའ་བར་འགྱུར་རོ། །ལེགས་པར་བྱ་བ་བྱས་པ་ཇི་ལྟ་བུ་ཞིག །རྣམ་པ་ནི་དུ་ཞེ་ན། འདི་ནི་མདོ་སྡེ་དང་འདུལ་བ་དང་ཆོས་མངོན་པ་ཁ་ཏོན་སློབ་པ་ལ་ཞུགས་པའི་དགེ་སློང་ཉིན་མཚན་དུ་བརྩོན་པ་གང་དག་མར་མེ་མེད་པའི་གཞིས། སངས་{{page:{number:926,folio:227b,volume:69}}}རྒྱས་ཀྱི་གསུང་རབ་སློབ་མ་ནུས་པ་དེ་མར་མེ་མེད་ནས་ཁ་ཏོན་སློབ་པ་བཏང་སྟེ། འདུག་པ་ལ་སངས་རྒྱས་ཀྱི་གསུང་རབ་ལ་གུས་ཤིང་། དགེ་སློང་དེ་རྣམས་ལ་ཡང་སེམས་དད་པས་བསྒོམས་པའི་སྙིང་དང་ལྡན་པ། ཆོས་དང་དགེ་འདུན་ལ་གུས་པ་དཀོན་མཆོག་གསུམ་ལ་དད་པ་སྐྱེས་པ་དེ་དགེ་འདུན་ཞིང་ཆེན་པོ་དེ་ལ་མར་མེ་དག་འབུལ་བར་བྱེད་ལ། གཞན་ཡང་དགེ་བ་ཉིས་འགྱུར་དུ་བྱེད་དུ་འཇུག་པ་དང་། དེ་ལྟར་དགེ་སློང་དེ་རྣམས་བརྩོན་འགྲུས་བྱ་བའི་དོན་དུ་ཡུལ་ས་ཚ་བར་ཞུགས་པ་རྣམས་ལ་བསིལ་ཡབ་སྦྱིན་པར་བྱེད་དོ། །དེས་དགེ་སློང་རྣམས་དགེ་བའི་ཕྱོགས་བྱེད་དེ། ཚ་བ་བསལ་བ་དང་མར་མེ་བྱིན་པས། དེ་དག་མུན་པའི་མི་བདེ་བ་དང་བྲལ་ཞིང་ཚ་བའི་གནོད་པ་དང་བྲལ་ཏེ། ཀུན་ནས་ཤིན་ཏུ་བདེ་བ་དང་ལྡན་ལ། ངལ་སོར་ཡོད་པ་ཚངས་པར་སྤྱོད་པ་དེ། ཐམས་ཅད་མཁྱེན་པའི་བཀའ་བདེ་བར་སློབ་པར་བྱེད། སེམས་པར་བྱེད་ལ་ཐམས་ཅད་མཁྱེན་པའི་བཀའ་དྲི་བ་དང་། ལན་གླན་པ་ལ་ཕན་ཚུན་ཁ་ཏོན་སློབ་པར་བྱེད་དེ། མར་མེའི་ཡོན་ཏན་དེ་དང་བསིལ་ཡབ་ཀྱི་རླུང་བསིལ་བ་དེས་དགེ་སློང་རྣམས་མུན་པའི་མི་བདེ་བ་དང་བྲལ་ཞིང་ཚ་བའི་གནོད་པ་དང་བྲལ་ཏེ། སྦྱིན་བདག་དེའི་མཐུས་བདེ་བླག་ཏུ་ཁ་ཏོན་སློབ་པར་བྱེད། ཡང་དག་པར་སེམས་པར་བྱེད། ཡིད་ཤིན་ཏུ་བརྩོན་པར་གྱུར་ན། དེ་ལྟར་བདག་དང་གཞན་ལ་ཕན་པར་ཞུགས་པའི་སྐྱེས་བུ་དགེ་བ་དང་ཚུལ་ཁྲིམས་དང་ལྡན་པར་གྱུར་པ་དེ། ལུས་དང་བྲལ་ནས་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་ནོར་བུ་འཕྱང་བའི་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ལེགས་པར་བྱས་པའི་ལས་ཀྱི་མཐའ་མངོན་སུམ་དུ་གྱུར་པ་དེ། ཤིན་ཏུ་བདེ་བའི་རྒྱུ་ལེགས་པར་བྱས་པའི་ལས་ཀྱི་འབྲས་བུའི་སྐལ་བ་ལ་ནི་སྤྱོད། ཇི་ལྟར་ཉི་མ་རང་ལས་འོད་འབྱུང་བ་དེ་བས་བཅུ་འགྱུར་གྱིས་ལྷག་པའི་འོད་ཀྱི་ཕྲེང་བ་ནི་འབྱུང་། ལྷའི་ཚོགས་ཐམས་ཅད་ཀྱིས་ཤིན་ཏུ་བཀུར་བ་ན་ལྷ་མོ་དུ་མ་འབུམ་སྙེད་རིམ་གྲོ་བྱ་བའི་ཕྱིར་ནི་འོང་། ལྷ་{{page:{number:927,folio:228a,volume:69}}}མོ་གུས་པ་སྐྱེས་པ་དེ་རྣམས་ཇི་ལྟར་སྔ་ནས་བཤེས་པ་ལྟར་ཡིད་གཅུགས་པར་གྱུར་ཅིང་། བཞིན་འཛུམ་ལ་རྒྱན་ཐམས་ཅད་ཀྱིས་བཀླུབས་པས་གང་བ་རྣམས་ནི། བྱད་གཟུགས་དང་ཆ་བྱད་དང་རྒྱན་ལྷག་པར་བཟང་བ་དང་གཟུགས་བཟང་བ་དང་དབྱིབས་ལེགས་པ་དང་ལུས་ལེགས་པ་ཡིན་ལ། ཕན་ཚུན་ཐབ་མོ་དང་ཕྲག་དོག་དང་འཇིགས་པའི་ངོ་བོ་ནི་མེད། གཅིག་ལ་གཅིག་ཡིད་གཅུགས་པ་ནི་སྐྱེས། གནོད་པ་མེད་པའི་སྙིང་དང་ལྡན་པ་རྣམས་ཕན་ཚུན་འབྲལ་བར་དགའ་བ་སྐད་ཅིག་ཙམ་ཡང་མེད་དེ། དེ་སྐད་ཅིག་ཀྱང་ཉམས་པ་མེད་དོ། །ཡོན་ཏན་དེ་ལྟ་བུ་དང་ལྡན་པ་ཀུན་ཡིད་རབ་ཏུ་དགའ་བར་གྱུར་ནས་ཐམས་ཅད་ཀྱིས་ཀྱང་པད་མ་དག་བླངས་ཏེ་ལྷ་དེའི་དྲུང་དུ་འདོང་བར་བྱེད་དོ། །ཁ་ཅིག་གིས་ནི་གསེར་གྱི་པད་མ་བླངས། ཁ་ཅིག་གིས་ནི་དངུལ་གྱི་པད་མ། ཁ་ཅིག་གིས་ནི་བཻ་ཌཱུརྱའི་པད་མ། ཁ་ཅིག་གིས་ནི་ཤེལ་གྱི་པད་མ། ཁ་ཅིག་གིས་ནི་རིན་པོ་ཆེ་དང་འདྲེས་པ་དག་བླངས་ཏེ། འདི་ལྟར་གང་གི་ལག་ན་དངུལ་གྱི་པད་མ་ཡོད་པ་དེའི་པད་མའི་སྡོང་བུ་ནི་གསེར། ཟེ་བ་ནི་པད་མ་རཱ་གའི་མདོག་ཡིན་ནོ། །གང་གི་པད་མ་བཻ་ཌཱུརྱའི་པད་མ་ཡིན་ན་དེའི་སྡོང་བུ་ནི་གསེར་ཡིན་ནོ། །གང་གི་པད་མ་གསེར་ཡིན་ན་དེའི་མེ་ཏོག་ཨན་ད་རྙིལ་ཡིན་ནོ། །གང་གི་པད་མ་སྤུག་ཡིན་ན་དེའི་སྡོང་བུ་ཨན་ད་རྙིལ་ཡིན་ནོ། གང་གི་ལག་ན་པད་མ་དམར་པོ་ཐོགས་ན་དེའི་ཟེ་བ་ནི་རྡོ་རྗེའི་མདོག་ལྟ་བུ་ཡིན་ཏེ། དེ་ལྟར་ལྷ་མོ་དེ་རྣམས་ལྷ་དེའི་དྲུང་དུ་འདོང་བར་བྱེད་དོ། །དོང་ནས་ཀྱང་ཡིད་གཅུགས་པ་དེ་ལ་ཀུན་ནས་པད་མ་ཆར་ལྟར་འབེབས་ཏེ། ཇི་ལྟར་དབྱར་གྱི་དུས་རྣམས་སུ་སྤྲིན་གྱི་རྒྱལ་པོ་དག་ལས་ཆར་ཀྱི་རྒྱུན་མངོན་པར་འབབ་པ་དེ་ལྟར་ལྷ་དེ་ལ་ལྷ་མོ་དེ་རྣམས་ཀྱིས་པད་མའི་ཆར་འབེབས་པར་བྱེད་དོ། །ལྷ་དེ་སྐྱེས་མ་ཐག་ཉིད་དུ་དང་པོར་ལྷ་མོ་དེ་རྣམས་མཐོང་ནས། ལྷ་རྣམས་ཀྱི་ངོ་བོ་ཉིད་ཀྱི་སྙིང་གཡོ་བར་བྱེད་ན་ཡིད་ཤིན་ཏུ་དགའ་བར་གྱུར་པ་ལྟ་སྨོས་ཀྱང་ཅི་དགོས། དེ་སྐྱེས་མ་ཐག་ཏུ་དང་པོར་དེ་རྣམས་མཐོང་ནས་འདོད་ཆགས་ཀྱིས་འཕངས་པའི་ཡིད་དང་། ངོ་མཚར་དུ་གྱུར་པའི་སྙིང་{{page:{number:928,folio:228b,volume:69}}}རབ་ཏུ་དགའ་བ་དང་ཡན་ལག་དང་ཉིང་ལག་ཐམས་ཅད་ཀྱང་དགའ་བར་གྱུར་ནས། མོད་ཉིད་ལ་སྟན་དེ་ནས་ལྷ་མོ་དེ་རྣམས་ག་ལ་བ་དེར་རྒྱུག་པར་བྱེད་དོ། །འདོད་ཆགས་སྐྱེས་པ་དེ་དག་ཕན་ཚུན་འདྲེས་པར་གྱུར་ནས། དེ་ནས་ཡང་ལྷ་མོ་དེ་རྣམས་དང་ལྷ་དེ་ཡང་དང་ཡང་དུ་དགའ་བ་ཉིད་ལྷག་པར་བསྐྱེད་པར་བྱ་བའི་ཕྱིར། ཤིན་ཏུ་བྲོ་གར་བྱེད་དགོད་པར་བྱེད་གླུ་ལེན་པར་བྱེད་དོ། །དེ་ནས་ལྷ་དེ་ལྷ་མོ་དེ་རྣམས་ཀྱིས་ཡོངས་སུ་བསྐོར་ནས། ཚལ་དང་ཉེ་བའི་ཚལ་རིན་པོ་ཆེ་སྣ་ཚོགས་འབར་བ། འདོད་པའི་ཡོན་ཏན་ཐམས་ཅད་དང་ལྡན་པ། ཤིང་ལྗོན་པ་རྣམས་དང་ཤིང་ལྗོན་པའི་དྲུང་རྣམས་དང་ལྡན་པ། བྱ་སྣ་ཚོགས་འདྲེས་ཤིང་སྒྲ་འབྱིན་པ་ཐོས་ན་སྙན་པ། མེ་ཏོག་དང་འབྲས་བུའི་ཕྱོགས་ཇི་ལྟར་འདོད་པ་བཞིན་འགྲུབ་པ་ཆུ་བོ་དང་འབབ་ཆུ་དང་ལྟེང་ཀ་རྣམས་འབུམ་སྙེད་ཀྱིས་གང་བའི་ཚལ་དང་ཉེ་བའི་ཚལ་དེ་རྣམས་སུ། ལྷ་དེ་ལྷ་མོ་དེ་རྣམས་དང་ལྷན་ཅིག་གནས་པར་བྱ་བའི་ཕྱིར་འདོང་བར་བྱེད་དེ། རང་གིས་བྱས་པའི་ལས་མངོན་སུམ་དུ་གྱུར་པ་དེས། བདེ་བ་དཔེ་མེད་པ་རྣམ་པ་དུ་མ་དག་མྱོང་ངོ་། །དེ་ནས་དེ་དེ་རྣམས་ཀྱིས་ཡོངས་སུ་བསྐོར་ནས་སིལ་སྙན་ཡན་ལག་ལྔ་དང་ལྡན་པས་རྩེ་ཞིང་། འདོད་པ་ཐམས་ཅད་བསམས་ན་འགྲུབ་པ་ལུས་ཀྱི་མཐའ་རྒྱ་ཆེན་པོ་བྱེད་པའི་ལྷ་དེ། འཕགས་པའི་ཚུལ་ཁྲིམས་དེ་ལ་བརྟེན་པའི་འབྲས་བུ་ལ་སྤྱོད་པར་བྱེད་དོ། །དེ་ནས་དེ་ལྟར་ལྷ་དེ་དེ་རྣམས་ཀྱིས་ཡོངས་སུ་བསྐོར་ནས། ལྷ་དེ་རྣམས་དང་ཡང་ནོར་བུ་འཕྱང་བའི་ཚལ་ག་ལ་བ་དེར་འདོང་བར་བྱེད་དོ། །ལྷ་གཞན་རྣམས་ཀྱིས་དེ་དག་མཐོང་ནས། ཡིད་རབ་ཏུ་དགའ་བ་གུས་པ་དང་བཅས་པ། ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་རྣམས། ལྷ་གསར་དུ་བྱུང་བ་དེ་ག་ལ་བ་དེར་འདོང་བར་བྱེད་དོ། །གུས་པ་དང་བཅས་པའི་ཡིད་ཀྱིས། དེ་ལ་གཉེན་ལྟར་སེམས་ཤིང་ཐམས་ཅད་ཡིད་རབ་ཏུ་དགའ་བས་ལྷ་དེའི་དྲུང་དུ་དོང་ངོ་། །ལྷ་གསར་དུ་བྱུང་བ་དེ་ཡང་ཡིད་དགའ་བ་སྐྱེས་ནས་ལྷ་དེ་རྣམས་འོང་བ་ག་ལ་བ་དེར་འགྲོ་བར་བྱེད་དོ། །དེ་ནས་ཡང་ལྷ་དེ་རྣམས་དང་ལྷ་གསར་དུ་བྱུང་བ་དེ་དང་ནོར་བུ་འཕྱང་བའི་ཚལ་འདོད་པ་ལྔ་འགྲུབ་པ་དེ་ན་དགའ་བར་བྱེད། དགའ་དགུར་སྤྱོད་པར་བྱེད་ཅིང་དགའ་{{page:{number:929,folio:229a,volume:69}}}བ་དང་འཐུན་པའི་སིལ་སྙན་ཡན་ལག་ལྔ་དང་ལྡན་པ། ཐོས་ན་ཤིན་ཏུ་ཡིད་དུ་འོང་ལ་དེ་བཞིན་དུ་རྣར་སྙན་པ་དག་གིས་ལྷ་དེ་རྣམས་དགའ་བར་བྱེད་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་ཡང་ལྷ་རྣམས་ནོར་བུ་འཕྱང་བའི་ཚལ་ན། ལྷ་མོ་སྒེག་མོ་རབ་ཏུ་དགའ་བ་རྣམ་པ་དུ་མ་རོལ་མོའི་སྒྲ་འབྱིན་ཞིང་ཤིན་ཏུ་ཉམས་དགའ་བར་བྱེད་པའི་ནང་ན། ལྷ་རྣམས་ལྟ་བས་བདེ་བ་མྱོང་བར་བྱེད་དེ་འདི་ལྟ་སྟེ། ཚལ་གྱི་ནང་གི་ས་གཞི་རིན་པོ་ཆེ་སྣ་བདུན་གྱིས་བརྒྱན་པ། ཀུན་ནས་ཁ་དོག་དང་མདོག་གསེར་གྱི་གོས་བགོས་པ་ལྟར་མཛེས་པ་ཡིན་ཏེ། དེ་ལྟར་དགའ་བར་བྱེད་པའི་ཤིང་ལྗོན་པ་སྐྱེས་པ་རྣམས་ཕན་ཚུན་འགྲན་པ་ལྟར་མེ་ཏོག་རབ་ཏུ་རྒྱས་པ། རིན་པོ་ཆེ་སྣ་ཚོགས་ཀྱི་ཤིང་ལྗོན་པ་རྣམས་ཀྱིས་བརྒྱན་པ། ཚལ་དང་ཉེ་བའི་ཚལ་གྱི་ས་གཞི་མཐོན་དམན་རན་པ། བཟའ་བའི་ཚོགས་དང་བཏུང་བའི་ཚོགས་མང་པོས་གང་བ་ཀུན་ནས་བལྟ་ན་སྡུག་ཅིང་ཉམས་དགའ་ལ་ལྷག་པར་མཛེས་པ་ཡིན་ནོ། །དེ་ནས་ཡང་ལྷ་དེ་ལྷ་དེ་རྣམས་དང་ལྷན་ཅིག་སིལ་སྙན་སྣ་ཚོགས་དང་བཅས་པས་དགའ་བར་བྱེད། དགའ་དགུར་སྤྱོད་པར་བྱེད་ལ། ཤིན་ཏུ་བདེ་བ་དང་ལྡན་པ་དག་འཕྱང་བའི་ཚལ་ལ་སྟེན་པར་བྱེད་དོ། །ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ། བཻ་ཌཱུརྱའི་རྡོ་ལེབ་ཅེས་བྱ་བའི་ས་ཕྱོགས་དེ་ལ་ཡང་སྟེན་པར་བྱེད་དེ། དེས་ས་ཕྱོགས་དེ་ན་ནོར་བུ་ལས་བྱས་པའི་གོས་ཀྱི་ངོ་བོ་ཉིད་ཤིང་ལྗོན་པ་རྣམས་ལས་འཕྱང་བ་མཐོང་སྟེ། ཉི་མ་ཤར་བ་ལྟ་བུར་ཤིན་ཏུ་གཟི་བརྗིད་དང་ལྡན་པ། སྐྱེ་བོ་ཐམས་ཅད་ཀྱིས་མཐོང་ན་བདེ་བ་ཡིན་ལ་རླུང་གིས་བསྐྱོད་ན་མཐོན་དམན་དུ་འཕར་བ་ཡིན་ནོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་ཐམ་པ། བུང་བ་འབུམ་སྙེད་ཀྱིས་ཀྱང་ཁྱབ་པ་ཡིན་ལ། བུང་བ་ཁ་དོག་མཛེས་པ་རྣམ་པ་སྣ་ཚོགས་དག་གིས་བརྒྱན་པ། ཀུན་ནས་ཤིང་ལྗོན་པ་འབུམ་སྙེད་འོད་འབར་བ་ལྟར་གསལ་བ་ཡིན་ནོ། །ལྷ་དེ་རྣམས་ཀྱིས་ཤིང་ལྗོན་པ་དེ་དག་མཐོང་ནས་ངོ་མཚར་ཆེར་སྐྱེས་པའི་མིག་ཕྱེ་སྟེ། ཤིང་ལྗོན་པ་དེ་དག་རླུང་གིས་བསྐྱོད་པའི་ལོ་མ་འཕྱང་བ་ཀུན་ནས་མཛེས་པ་ག་ལ་བ་དེར་ལྷ་མོའི་ཚོགས་ཐམས་ཅད་དང་ལྷན་ཅིག་འདོང་བར་བྱེད་དོ། །{{page:{number:930,folio:229b,volume:69}}}དེ་དག་ཀུན་ནས་རྒྱ་ཆེ་བ་དེ་རྣམས་ཀྱི་ནང་ན་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་ཚལ་འཕྱང་བའི་ནང་དེ་ན་སེམས་ངོ་མཚར་དུ་དགའ་བའི་ལྷ་དེ་རྣམས་ལྕང་ལོ་འཕྲུགས་པ་དེ་དག་རྩེ་བའི་དོན་དུ་སྤྱང་བར་བྱེད་དོ། །སྤྱངས་པ་དག་ལ་རྩེ་བ་ན་ལྕང་ལོ་འཕྲུགས་པ་ལ་ལྟ་བས་ཆོག་ནས་དེ་དག་འདི་སྙམ་དུ་སེམས་ཏེ། ད་ནི་ལྕང་ལོ་འཕྲུགས་པ་དག་ལས་རྒུན་ཆང་ཡོན་ཏན་ཐམས་ཅད་དང་ལྡན་པ་འབྱུང་བར་གྱུར་ཅིག་སྙམ་དུ་སེམས་བསྐྱེད་མ་ཐག་ཉིད་དུ་ལྕང་ལོ་འཕྲུགས་པ་དེ་དག་ལས་ལྷ་དེ་རྣམས་ཀྱི་རྒུན་ཆང་བྱུང་ངོ་། །དེ་དག་ཀྱང་ལྷ་དེ་རྣམས་ཀྱིས་སྔོན་མ་མཐོང་བ་ཡིན་ཏེ། སྔོན་མ་བྱུང་བའི་བཏུང་བ་མདོག་དང་དྲི་དང་རོ་དང་རེག་པ་བྱུང་བར་གྱུར་པ་དག་ལ་དེ་རྣམས་ངོ་མཚར་ཆེར་སྐྱེས་ཤིང་མིག་དང་བཞིན་འཛུམ་ལ་ཡིད་བརྒྱ་འགྱུར་དུ་རབ་ཏུ་དགའ་བ་སྐྱེས་སོ། །རྒུན་ཆང་ངོ་མཚར་ཆེ་བ་མདོག་དང་དྲི་དང་རོ་ཕུན་སུམ་ཚོགས་པ། ཤིང་ལོ་འཕྲུགས་པ་རྣམས་ལས་བྱུང་བ་དེ་དག་འཐུངས་ནས་བདག་ཅག་བཅུ་འགྱུར་དུ་རབ་ཏུ་དགའ་བར་བྱའོ་སྙམ་མོ། །དེ་ནས་ལྷ་དེ་རྣམས་བཻ་ཌཱུརྱའི་སྣོད་ཐོགས་ཏེ་རྒུན་ཆང་དེ་དག་བཅུས་ནས། རྒུན་ཆང་འདི་ཅི་བདེར་གསོལ་ཅིག་ཅེས་ཕན་ཚུན་འབྲིམ་པར་བྱེད་དོ། །དེ་ལྟར་དེ་རྣམས་འཐུང་བ་ནི་གང་གིས་ཇི་སྲིད་དུ་སྦྱིན་པ་བྱིན་ནམ། ཚུལ་ཁྲིམས་བསྲུངས་པ་དེ་ནི་དེ་སྲིད་དུ་ཆང་དེ་མདོག་དང་དྲི་དང་རོ་དང་ལྡན་པའི་ཡོན་ཏན་ཁྱད་པར་ཆེ་བར་འབྱུང་ངོ་། །དེ་ནས་ཆང་དེ་ལྷག་པར་ཞིམ་པར་རིག་ནས། དེ་ན་ལྷ་སྦྱིན་པ་དང་ཚུལ་ཁྲིམས་ཆུང་ངུ་དང་ལྡན་པ་གང་ཡིན་པ་དེའི་ཆང་དེ་དག་མི་ཞིམ་པར་ཤེས་ནས་ཤིན་ཏུ་ངོ་ཚ་བ་སྐྱེས་སོ། །ཤིན་ཏུ་ངོ་ཚ་བར་རིག་ནས་བྱ་ལོ་མ་དང་རྒུན་ཆང་གི་ནང་ན་སྤྱོད་པ་ཞེས་བྱ་བ་གང་ཤིང་ལྗོན་པ་དེ་རྣམས་ཀྱི་ལོ་མའི་ནང་དུ་སོང་སྟེ། རྒུན་ཆང་རྟག་ཏུ་འཐུང་བ་དག་གིས་འདི་ལྟར་ཚིགས་སུ་བཅད་དེ་སྨྲས་པ། ཆང་འཐུང་རྒྱགས་པས་མྱོས་པ་ཡི། །སེམས་ཅན་གཏི་མུག་དབང་གྱུར་རྣམས། །གཏི་མུག་ཞགས་པས་མངོན་སུམ་དུ། །སྲེད་པའི་རོས་ནི་འཐུང་བར་བྱེད། །གཏི་མུག་ཞགས་པ་ཆང་ཡིན་ཏེ། །འཐུངས་ནས་གཤིན་རྗེས་སྐུལ་བར་བྱེད། །མཐོ་རིས་ནས་ནི་དམྱལ་བར་ལྟུང་། །{{page:{number:931,folio:230a,volume:69}}}དེ་བས་ཆང་ལ་མ་རེག་ཅིག །མཐོང་དང་རེག་དང་བསྣམས་པ་ལས། །ཆང་གིས་མི་ནི་རྨོངས་པར་བྱེད། །དེ་བས་ཀུན་ཏུ་ཞགས་པ་ཡིན། །དེ་ནི་རིང་བར་ཡོངས་སུ་སྤོངས། །མཐོང་བ་ལས་ནི་ཆགས་པ་སྐྱེ། །རེག་པ་ལས་ནི་དྲི་འབྱུང་ལ། །དྲི་ལས་རོ་ལ་ཆགས་པ་འབྱུང་། །རོ་རྣམས་ཀྱིས་ནི་ཐ་མར་འགྲོ། །ཇི་ལྟར་ཆང་ལ་ངེས་བརྟེན་ན། །དེ་ལྟར་མིང་དང་གཟུགས་འཇིག་སྟེ། །ཞགས་པའི་ནང་ན་ཐ་མ་ནི། །ཆང་ཞེས་མཁས་པ་རྣམས་གསུང་ངོ་། །ངག་དང་མིག་དང་འགྲོ་བ་ཉིད། །ཚབས་པོ་ཆེར་ནི་འཁྲུལ་བྱེད་ལ། །བློ་བྲལ་རྨོངས་པ་འཁྲུལ་པ་ནི། །ཅི་ཡང་སྒྲུབ་པར་མི་བྱེད་དོ། །ས་ལ་ལྟུང་བའི་མི་དེ་ལ། །བུད་མེད་རྣམས་ཀྱང་འཕྱ་བར་བྱེད། །འགུལ་བ་མེད་པ་ཤིང་སྐམ་འདྲ། །གཡོ་བ་མེད་པ་ས་ལ་ལྟུང་། །ཆང་འཐུང་བ་ལ་གོམས་པ་ནི། །འཆི་བར་འགྱུར་ཞེས་གྲགས་པར་བྱེད། །ཧ་ལ་ཧ་ལའི་དུག་བས་ལྷག །འཆི་ཞགས་པས་ཀྱང་དེ་ལྷག་གོ། །ཆང་འཐུང་བ་ལ་རྟག་ཏུ་ནི། །ཉེས་དམིགས་སུམ་ཅུ་རྩ་དྲུག་ཡོད། །དེ་བས་ཉེས་དམིགས་ཤེས་པ་གང་། །དེ་ཡིས་ཆང་ནི་རྣམ་པར་སྤོངས། །རིགས་བཙུན་མཁས་པ་དག་ལ་ནི། །དྲི་མ་ཆེན་པོར་བྱེད་པ་ཡིན། །སྐྱེ་བོ་ཀ་སའི་མེ་ཏོག་ལྟར། །ཡང་བ་ཁོ་ནར་བྱེད་པ་ཡིན། །དེ་ལྟར་བྱ་དེ་དག་དུད་འགྲོར་གྱུར་གྱིས་ཀྱང་ལྷ་དེ་དག་ལ་སྨོད་པར་བྱེད་ན། ལྷ་གཞན་དག་ལྟ་སྨོས་ཀྱང་ཅི་དགོས། དེ་ནས་ལས་ལེགས་པར་བྱས་པའི་ས་བོན་གྱིས་ཇི་ལྟ་བ་བཞིན་གྱུར་པའི་ལྷ་རྣམས། སྦྲང་རྩིའི་ཆང་མདོག་དང་དྲི་དང་རོ་ཕུན་སུམ་ཚོགས་པ་དང་ཐ་མ་དང་འབྲིང་དང་ཁྱད་ཞུགས་པ་དེ་དག་འཐུངས་ནས། ཚལ་རྒྱུན་གྱི་གནས་ཞེས་བྱ་བ་ག་ལ་བ་དེར་གནས་པར་བྱ་བའི་དོན་དུ་འདོང་བར་བྱེད་ལ། རྣ་གུང་དུ་སིལ་སྙན་གྱི་སྒྲས་འདིར་ཅིང་ཡིད་རབ་ཏུ་དགའ་ལ། མེ་ཏོག་ཨུད་པ་ལ་སྔོན་པོའི་ཕྲེང་བ་བརྒྱུས་པས་མཛེས་པ་དག་དོང་ངོ་། །རྒྱུན་གྱི་གནས་དེ་ནས་ཀྱང་ལྷ་དང་ལྷ་མོའི་ཚོགས་ཀྱིས་གང་བ་རབ་ཏུ་དགའ་ལ། ཕན་ཚུན་ཤིན་ཏུ་མགུ་བར་གནས་པ། ལུས་གསེར་གྱི་འོད་ཀྱིས་བརྒྱན་པ་རྣམས་སྤྲིན་གྱི་ཚལ་དེར་མྱུར་བར་དོང་ངོ་། །དེ་ནས་སྤྲིན་གྱི་{{page:{number:932,folio:230b,volume:69}}}ཚལ་དུ་དོང་བའི་ལྷ་དགའ་བ་ལ་གནས་པ། བག་མེད་པ་དེ་རྣམས་ལ་བསྐུལ་བར་བྱ་བའི་ཕྱིར། བརྒྱ་བྱིན་གླང་པོ་ཆེ་ས་སྲུང་གི་བུ་རྣམ་པར་རྒྱལ་བྱེད་ཅེས་བྱ་བ་དེ་ཉིད་རྒྱན་འབུམ་སྙེད་ཀྱིས་བརྒྱན་པ་ལ་ཞོན་ནས། ལྷ་དང་ལྷ་མོའི་ཚོགས་རབ་ཏུ་དགའ་བས་གང་བ་དང་སྤྲིན་གྱི་ཚལ་ཞེས་བྱ་བ་དེར་དོང་ངོ་། །དེ་ནས་ལྷ་དེ་རྣམས་ཀྱིས་ལྷའི་རྒྱལ་པོ་བརྒྱ་བྱིན་མཐོང་ནས། སེམས་གུས་པ་དང་བཅས་ཤིང་ཐོར་ཚུགས་དང་མེ་ཏོག་ཕྲེང་བ་དང་རྒྱན་ཕྲེང་ཐོགས་པ་ཐམས་ཅད་ཀྱིས་བརྒྱ་བྱིན་ལ་བསྟོད་ཅིང་། སིལ་སྙན་སྣ་ཚོགས་ཀྱི་སྒྲ་དང་དབྱངས་ཉེ་བར་འབྱིན་ལ་བརྒྱ་བྱིན་གྱི་མདུན་དུ་བྲོ་གར་དང་ཚུལ་སྡུག་གུས་འགྲོ་བར་བྱེད་དོ། །ལྷའི་རྒྱལ་པོ་བརྒྱ་བྱིན་ཡང་དེ་བཞིན་དུ་གླང་པོ་ཆེ་ས་སྲུང་གི་བུ་ལ་ཞོན་བཞིན་དུ། ལྷ་དེ་རྣམས་ལ་ཚིག་སྙན་པ་རྣམས་ཀྱིས་མངོན་པར་དགའ་བར་བྱེད་དོ། །དེ་ནས་བརྒྱ་བྱིན་ལྷ་དེ་རྣམས་ཀྱི་ནང་ན་ཅུང་ཟད་ཅིག་དགའ་བར་གནས་རྩེ་བར་བྱས་ནས། ལྷ་དེ་རྣམས་ལ་འདི་སྐད་སྨྲས་སོ། །འདི་ལྟར་ལེགས་པར་བྱས་པའི་ལས་ཀྱི་མཐའ་སྤྱད་པའི་ལྷ་ཁྱེད་རྣམས་ང་ལྷ་མ་ཡིན་རྒྱགས་ཤིང་ཁྲོ་བར་གྱུར་པ་རྒྱགས་པ་དང་དབྲལ་བར་བྱ་བའི་ཕྱིར། དགའ་བའི་ཚལ་དུ་འགྲོ་བའི་བར་དུ་དགའ་བར་གྱིས་ཤིག །དེ་ནས་བརྒྱ་བྱིན་གྱི་ཚིག་དེ་སྐད་ཐོས་ནས་ལྷ་རྣམས་ཀྱིས་སྨྲས་པ། འདི་ལྟར་ལྷ་བདག་ཅག་ཀྱང་ལྷ་མ་ཡིན་དེ་རྒྱགས་པ་དང་དབྲལ་བར་བགྱི་བའི་སླད་དུ་མཆིའོ། །དེ་ནས་བརྒྱ་བྱིན་གྱིས་ལྷ་དེ་རྣམས་ཟློག་པར་བྱེད་དེ། དོན་འདི་ང་འབའ་ཞིག་གིས་ནུས་ཀྱིས་ཁྱེད་སྤྲོ་བར་མ་བྱེད་ཅིག །དེ་ནས་ལྷ་དེ་རྣམས་བཟློག་ནས། ལྷའི་རྒྱལ་པོ་བརྒྱ་བྱིན་དེ་དགའ་བའི་ཚལ་ག་ལ་བ་དང་རང་གི་ཀུན་དགའ་ར་བ་ག་ལ་བ་དེར་སོང་བ་དང་། གང་ན་ཉལ་མལ་བཅས་པའི་ཉལ་མལ་དེ་ན། ལྷ་མ་ཡིན་སྤྲིན་གྱི་ཕུང་པོ་ལྟ་བུར་འཕེལ་བ་ཞུགས་པ་དག་ལ་ལྷ་མང་པོས་སྤྱོ་བར་བྱེད་དེ། ཇི་ལྟ་ཇི་ལྟར་སྤྱོས་པ་དེ་ལྟ་དེ་ལྟར་འཕེལ་བར་འགྱུར་རོ། །དེ་ལྟར་དེ་འཕེལ་བར་གྱུར་པ་མཐོང་ནས་ལྷ་མི་བཟོད་པར་གྱུར་པ་དེ་རྣམས་ཡང་སྤྱོ་བར་བྱེད་དོ། །དེ་ནས་ཡང་ལྷ་མ་ཡིན་རྒྱགས་ཤིང་ཁྲོ་བར་གྱུར་པ། རབ་ཏུ་འཕེལ་ཞིང་{{page:{number:933,folio:231a,volume:69}}}མངོན་པར་འཕེལ་ལ། དེ་ལྟར་བཟོད་པ་མེད་པའི་གཟུགས་མཐོང་ནས། བརྒྱ་བྱིན་གྱིས་སྨྲས་པ། འདི་ལྟར་ཁྲོ་བས་མངོན་པར་འཕེལ་བ་འདི་ལ་ནི་གང་གིས་དེའི་རྒྱགས་པ་བསལ་བའི་གཉེན་པོ་བྱ་དགོས་སོ་སྙམ་ནས། དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། ཁྲོ་བས་ཉམས་པའི་ཁྲོ་བ་ནི། །བཟོད་པས་ཁྲོ་བ་ཉིད་ལས་རྒྱལ། །ཆོས་མིན་ཆོས་ཀྱིས་ངེས་པར་རྒྱལ། །མུན་པ་འོད་ཀྱིས་རྣམ་པར་རྒྱལ། །བདེན་པ་རྣམས་ཀྱིས་བརྫུན་ཚིག་བཅོམ། །ཕྲ་མའང་ཏིང་ངེ་འཛིན་གྱིས་བཅོམ། །ཚིག་རྩུབ་མཉེན་པ་རྣམས་ཀྱིས་རྒྱལ། །སྡང་བ་མཉེན་པ་ཉིད་ཀྱིས་རྒྱལ། །སྲོག་གཅོད་བྱམས་པ་རྣམས་ཀྱིས་རྒྱལ། །རྐུ་སེམས་རྟག་ཏུ་སྦྱིན་པས་རྒྱལ། །ཚུལ་བཞིན་ཡིད་ལ་མི་བྱེད་པ། །ཚུལ་བཞིན་གྱིས་ནི་རྟག་ཏུ་རྒྱལ། །མ་རིག་པ་ནི་རིག་པས་རྒྱལ། །དེ་བཞིན་མུན་པ་སྣང་བས་སོ། །མུན་པའི་ཕྱོགས་ཀྱི་དེ་ཉིད་ནི། །སྣང་བའི་ཕྱོགས་ཀྱིས་རྒྱལ་བར་འགྱུར། །ལོག་པའི་འདོད་པ་མི་གཙང་བ། །དཔྱོད་ཅིང་རིག་པས་རྣམ་པར་རྒྱལ། །ལམ་ངན་ཞུགས་པའི་འཕགས་པའི་ལམ། །ཡན་ལག་བརྒྱད་པས་རྟག་ཏུ་རྒྱལ། །སྡར་མ་འདི་ནི་མི་འཇིགས་པ། །བཞི་རྣམས་ཁོ་ནས་རྒྱལ་བ་ཡིན། །བརྗེད་ངས་པ་ནི་དྲན་པས་བཅོམ། །མི་ཤེས་པ་ནི་ཤེས་ཉིད་ཀྱིས། །འདོད་ཆགས་བདོ་བའི་མི་རྣམས་ནི། །དགོན་གནས་བརྩོན་པ་རྣམས་ཀྱིས་རྒྱལ། །ཚལ་རྣམས་དཀྲིགས་པ་ཐམས་ཅད་ནི། །རི་རབ་རི་ཡིས་རྣམ་པར་རྒྱལ། །ས་ལས་བྱུང་བའི་ཆུ་ཀུན་ནི། །རྒྱ་མཚོ་ཡིས་ནི་རྒྱལ་བར་འགྱུར། །ཀུན་ནས་གཟའ་དང་སྐར་མ་རྣམས། །ཉི་མའི་འོད་ཀྱིས་རྣམ་པར་རྒྱལ། །ལུགས་མིན་དེ་བཞིན་ལུགས་ཀྱིས་རྒྱལ། །དབུལ་བ་སྦྱིན་པ་ཚོགས་པས་རྒྱལ། །ངོར་སྒྱུ་དྲང་པོ་རྣམས་ཀྱིས་རྒྱལ། །བརྫུན་ཟེར་བ་ནི་བདེན་པས་བཅོམ། །ལོག་པ་ཡང་དག་ཉིད་ཀྱིས་རྒྱལ། །གྲང་བ་བྱུང་བ་མེ་ཡིས་རྒྱལ། །སྐོམ་པ་ཆུ་ཡིས་རྣམ་པར་རྒྱལ། །བཀྲེས་པ་དེ་བཞིན་སྟོན་མོས་རྒྱལ། །རི་དགས་སྙིང་སྟོབས་ཡོད་པ་གང་། །ཐམས་ཅད་སེང་གེས་རྣམ་པར་རྒྱལ། །འདོད་{{page:{number:934,folio:231b,volume:69}}}ཆེན་ཆེ་བ་ཆོག་ཤེས་པས། །རྟག་ཏུ་རྒྱལ་བར་རབ་ཏུ་གྲགས། །སྙིང་རྗེ་རྟག་ཏུ་བསྔགས་པ་ཡིན། །སྙིང་རྗེ་མེད་པ་བསྔགས་པ་མིན། །ཤེས་པ་ཆེ་ལ་རྟག་ཏུ་དུལ། །སྐྱེས་བུ་དེ་ཉིད་སྨྲ་རྣམས་ཀྱིས། །ལས་ངན་རྣམས་ཀྱི་ལོག་པ་ཉིད། །ལྷག་པར་སྨྲ་བའི་མི་རྣམས་བཅོམ། །ཡོན་པོར་སྨྲ་བའི་མུ་སྟེགས་ཀུན། །སངས་རྒྱས་ཀྱིས་ནི་རྣམ་པར་རྒྱལ། །ལྷ་མ་ཡིན་ནི་ལྷ་ཡིས་རྒྱལ། །ཆོས་ཉིད་འདི་ནི་རྣམ་པར་གནས། །བརྒྱ་བྱིན་ལྟར་ནི་བཅོས་པ་བྱེད། །ཀུན་ལས་ངས་ཀྱང་རྣམ་རྒྱལ་ན། །འོག་མ་ཁྱེད་ཅག་གང་ཡིན་པ། །འདི་དག་འོངས་པ་སྨོས་ཅི་དགོས། །མལ་གཞི་འདི་དག་ཐམས་ཅད་ནི། །ཆོས་ལྷུར་ལེན་པ་རྣམས་སྟེན་གྱི། །ཆོས་མིན་པ་ལ་བརྩོན་པ་ཡི། །རྨོངས་པའི་བློ་ཡིས་བསྟེན་བྱ་མིན། །དེ་ནས་བརྒྱ་བྱིན་གྱི་ཁ་ནས་ཚིག་དེ་དག་ཐོས་ནས་གང་གི་ཚེ། ཇི་ལྟ་ཇི་ལྟར་སྤྱོས་པ་དང་དེ་ལྟ་དེ་ལྟར་འཕེལ་བའི་ལྷ་མ་ཡིན་གང་ཡིན་པ་དེ་དག་ལ་བདེན་པའི་ཚིག་འདིས་ཕོག་པ་དང་འཕེལ་བ་མེད་ལ། སྟོབས་དང་མདོག་དང་སྙིང་སྟོབས་དག་བྲི་བར་གྱུར་ཏོ། །སེམས་ཅན་དམན་པ་དེ་དག་མཐོང་ནས་བརྒྱ་བྱིན་གྱི་ཞབས་འབྲིང་བ་གང་ཡིན་པ་དེ་རྣམས་ཀྱིས། སེམས་ཅན་དམན་པའི་རྐང་པ་དག་ནས་བཟུང་སྟེ། ཕྱུང་ནས་དགའ་བའི་ཚལ་དེ་ནས་བསྐྲད་དོ། །བརྒྱ་བྱིན་ཡིད་རབ་ཏུ་དགའ་བ་ཡང་གླང་པོ་ཆེ་ས་སྲུང་གི་བུ་ལ་ཞོན་ནས། ནོར་བུ་འཕྱང་བའི་ལྷ་རྣམས་ཀྱི་གནས་ག་ལ་བ་དེར་འགྲོ་བར་བྱེད་དེ། བྱ་བ་བྱས་པའི་ལྷའི་ཚོགས་ཐམས་ཅད་ཀྱིས་ཡོངས་སུ་བསྐོར་བ་ཤིན་ཏུ་དཔེ་མེད་པའི་ལྷའི་འདོད་པ་ཐམས་ཅད་གྲུབ་ཅིང་ལྡན་པ་དེ་ནས་ཡང་ལྷ་དེ་དག་གི་དྲུང་དུ་ཕྱིན་ཏོ། །ནོར་བུ་འཕྱང་བ་ན་གནས་པའི་ལྷ་དེ་རྣམས་ཀྱང་བརྒྱ་བྱིན་དང་ཕྲད་ནས་མངོན་པར་བསྟོད་དོ། །ཡང་ཐམས་ཅད་སྤྲིན་གྱི་ཚལ་ག་ལ་བ་དེ་ཉིད་དུ་དོང་ངོ་། །དེ་ལྟར་བརྒྱ་བྱིན་གྱི་མདུན་ན་འདོན་པ་ཡིད་ཤིན་ཏུ་མགུ་བ་འདོད་པ་ཐམས་ཅད་དང་ལྡན་པ་རྣམས། ཚལ་དང་ཉེ་བའི་ཚལ་གྱི་ས་གཞི་མཐོན་དམན་རན་པ། ས་ཕྱོགས་ཤིན་ཏུ་རྣམ་པར་ཕྱེ་བ་མེ་ཏོག་མང་པོ་བསགས་པ། {{page:{number:935,folio:232a,volume:69}}}ཚལ་དཀྲིགས་པ་མེ་ཏོག་གི་ལྡུམ་བུ་འཕྱང་བའི་ལྗིད་ཀྱིས་ལྡུམ་བུ་འཕྱང་བའི་ཁྱིམ་ཉམས་དགའ་བ། ཀུན་ནས་ཤིན་ཏུ་དགའ་བ་རྣམས་སུ་དགའ་བར་བྱེད་དོ། །བརྒྱ་བྱིན་གྱི་མདུན་ན་ལྷ་མོའི་ཚོགས་ཡིད་རབ་ཏུ་དགའ་བ་རྣམས་ཀྱང་པི་བང་དང་རྫ་རྔ་དང་ཁར་རྔ་དང་གླིང་བུ་དང་པི་ལྡིར་དག་ཁྱེར་ནས་གླུ་ལེན་པར་བྱེད་དགའ་བར་བྱེད་དགའ་དགུར་སྤྱོད་པར་བྱེད་དོ། །བརྒྱ་བྱིན་ཡང་གླང་པོ་ཆེ་ས་སྲུང་གི་བུ་ལ་ཞོན་ཏེ། རོལ་མོའི་ཁ་དཔོན་གཞན་རྣམས་ཀྱིས་བསྐོར་ནས་བསྟོད་ཅིང་། སིལ་སྙན་ཡན་ལག་ལྔ་དང་ལྡན་པས་ལྷན་ཅིག་རྩེ་བར་བྱེད་དེ་འདི་ལྟ་སྟེ། ཇེང་དང་རྔ་དང་ཁར་དཀྲོལ་དང་གླིང་བུ་དང་གླུ་དབྱངས་ཀྱིས་མདུན་དུ་བསྐོར་ནས་རྩེ་བར་བྱེད་དགའ་བར་བྱེད་དོ། །གླང་པོ་ཆེའི་རྒྱལ་པོ་དེ་ཡང་གཟུགས་རི་བས་ཆེ་སྟེ། རི་ཆེན་པོ་འགུལ་བ་ལྟ་བུར་འདུག་པའི་གླང་པོ་ཆེ་དེ་ལ་ཞོན་པ་ནི། ཇི་ལྟར་གངས་རི་ཁ་བས་ཡོག་པའི་རིའི་རྩེ་མོའི་སྟེང་ན་སོས་ཀའི་དུས་སུ་ཉི་མའི་འོད་ཟེར་སྤྲིན་དང་མུན་པ་དང་བྲལ་བ་ཤིན་ཏུ་གསལ་བར་ཤར་བ་དེ་ལྟར་མཛེས་པ་ཡིན་ནོ། །དེ་ལྟར་བརྒྱ་བྱིན་ལྷ་དང་ལྷ་མོའི་ཚོགས་ངན་སོང་གི་སྒོ་གཅོད་པ་ཡིད་ཤིན་ཏུ་མགུ་བ་བློ་གྲོས་བཟང་པོ་དང་འཐུན་པས་ཡོངས་སུ་བསྐོར་བ་དང་ལྷན་ཅིག །བཻ་ཌཱུརྱ་དང་དངུལ་དང་ཤེལ་དང་ཨན་ད་རྙིལ་དང་མཐོན་ཀ་ཆེན་པོ་དང་པད་མ་རཱ་ག་དང་གསེར་བཙོ་མ་དང་སྤུག་པས་ཆེས་ལྷག་པའི་ཚལ་དང་ཉེ་བའི་ཚལ་ཉམས་དགའ་བ་རྣམས་ན། རྒྱུ་བར་བྱེད་རྩེ་བར་བྱེད་དགའ་བར་བྱེད་དེ། གང་དེ་ཁོ་ན་ཉིད་ཤིན་ཏུ་ཕུན་སུམ་ཚོགས་པ་ལྷག་པར་བདེ་བ་མྱོང་ངོ་། །དེ་ལྟ་མོད་ཀྱི་དེས་འདོད་པ་ཡང་དག་པར་གྲུབ་པ། འཇིག་རྟེན་གྱི་ཕུན་སུམ་ཚོགས་པ་འབྱུང་བ་འཇིག་པར་རིག་ནས། དགའ་བ་ཡང་མེད་ལ་འཁྲུག་པ་ཡང་མེད་དོ། །ཕུན་སུམ་ཚོགས་པ་ཐམས་ཅད་ཀྱི་མཐའ་ནི་རྒུད་པར་འགྱུར་རོ་སྙམ་དུ་རིག་ནས། འདི་ལྟར་རང་གི་ལས་ལ་སྤྱོད་པ། ལས་ཀྱི་རླུང་གིས་གཏོར་བ་རྣམས་སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་ན་འཁྱམ་ཞིང་། ལྷ་དང་ལྷ་མོའི་ཚོགས་འགྲོགས་པ་འདི་ཐམས་ཅད་དང་བྲལ་བའི་ལྷ་རྣམས་ཤི་ནས་གར་འགྲོ། །ཀྱེ་མ་བྱིས་པ་སོ་སོའི་{{page:{number:936,folio:232b,volume:69}}}སྐྱེ་བོ་བསླུས་པ་འདི་དག་ཐམས་ཅད་ནི་ལས་བྱས་པ་ཆེན་པོ་མྱོང་ངོ་སྙམ་དུ་ནང་དུ་ཡིད་ལ་སེམས་པར་བྱེད་དོ། །དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། ནམ་མཁའ་ལ་ནི་སྤྲིན་ཆགས་པ། །རླུང་གིས་ཀུན་དུ་གཏོར་བ་རྣམས། །འདུས་པ་དག་ཀྱང་འགྱེས་པ་ལྟར། །འཁོར་བའི་སྲོག་ཆགས་དེ་བཞིན་ནོ། །ཇི་ལྟར་དུས་ཚིགས་དུས་ཚིགས་སུ། །མེ་ཏོག་བྱུང་བ་མི་ཡིས་མཐོང་། །དུས་ཚིགས་ཐམས་ཅད་ཐལ་གྱུར་ན། །ཇི་ལྟར་བྱུང་བ་སོ་སོར་འཇིག །དེ་ལྟར་ལེགས་པར་བྱས་པའི་ལྷ། །དུས་སུ་བྱུང་ན་དགའ་བྱེད་ལ། །དགེ་བའི་དུས་ནི་ཐལ་གྱུར་ན། །ཇི་ལྟར་བྱུང་བ་སོ་སོར་འཇིག །ཇི་ལྟར་དུས་ཚིགས་དུས་ཚིགས་སུ། །ཤིང་ལོ་དུ་མ་སྐྱེ་འགྱུར་བ། །དུས་ཚིགས་དུས་ནི་ཐལ་འགྱུར་ན། །དེ་དག་ཀུན་ནས་འཇིག་པར་འགྱུར། །དེ་ལྟར་ལྷ་རྣམས་ལོ་མ་འདྲ། །སྲིད་པ་འདི་ནི་ཤིང་ལྟ་བུ། །བདེ་བ་རྟག་ཏུ་འཇིག་འགྱུར་ཏེ། །བརྟན་པ་དང་ནི་རྟག་པ་མེད། །ཇི་ལྟར་ཆར་པ་འབབ་དུས་ན། །མཁའ་ལ་ཆར་འབབ་ལྡོག་པ་མེད། །དེ་ལྟར་བདེ་བ་འདི་དག་ཀུན། །འགྲོ་བར་འགྱུར་ཏེ་ལོག་པ་མེད། །ཇི་ལྟར་རྨ་བྱའི་སྒྲོ་དག་ནི། །རླུང་གིས་ཀུན་དུ་ཁྱེར་གྱུར་པ། །དེ་ནི་ཟད་པར་བྱ་ཕྱིར་འཇིག །བདེ་བའི་གཞི་ནི་དེ་དང་འདྲ། །ཇི་ལྟར་མེར་ནི་ཤིང་བཅུག་ན། །ངེས་པར་རབ་ཏུ་སྲེག་པར་བྱེད། །དེ་ལྟར་དུས་ནི་མེ་དང་འདྲ། །མི་རྣམས་ཤིང་སྐམ་ལྟ་བུ་ཡིན། །བརྒྱའམ་ཡང་ན་སྟོང་དག་ཏུ། །འདི་དག་འོང་དང་འགྲོ་འགྱུར་ཡང་། །དེ་ལྟར་སྲེད་པས་རྨོངས་པ་འདི། །ཡང་དག་རིག་པར་མི་འགྱུར་རོ། །སྲེད་དང་རྨོངས་པའི་མིག་འཕྲུལ་གྱིས། །ཐམས་ཅད་དུ་ནི་རྣམ་པར་གང་། །ཇི་ལྟར་དགེ་སྐལ་མ་ཡིན་པ། །དེ་ལྟར་ལྷ་རྣམས་རབ་ཏུ་བསླུས། །དེ་ལྟར་བརྒྱ་བྱིན་དེས་ལྷ་དེ་རྣམས་ལ་སྙིང་རྗེ་བསྐྱེད་ནས། དེ་ནས་ཡང་གླང་པོ་ཆེ་ས་སྲུང་གི་བུ་དེ་ལ་ཞོན་ཏེ། ལྷའི་ཚོགས་ཀྱིས་ཡོངས་སུ་བསྐོར་བ། སིལ་སྙན་དང་རོལ་མོའི་སྒྲ་དབྱངས་སྣ་ཚོགས་ལེན་བཞིན་དུ་ལྷའི་འདུན་ས་ཆོས་བཟང་དེ་ཉིད་དུ་འདོང་བར་བྱེད་དེ། ཆོས་བཟང་ན་གནས་པ་རྒྱལ་བ་ཐོབ་པ་དག་ལ་ལྷ་གཞན་རྣམས་ཀྱིས་མཆོད་ཅིང་ཕྱིན་ཏེ། ནོར་བུ་འཕྱང་བ་ན་གནས་པའི་ལྷ་{{page:{number:937,folio:233a,volume:69}}}འདོད་པས་ཚིམ་པ་མེད་པ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ། སོ་སོ་ཡང་དག་པར་མྱོང་བར་འགྱུར་བའི་ལས་དེ་ཟད་པ་དང་སྤངས་པ་དང་། ཞིག་པར་མ་གྱུར་པ་དེ་སྲིད་དུ་གཟུགས་དང་སྒྲ་དང་དྲི་དང་རོ་རྣམས་ཀྱིས་ཚལ་དང་ཉེ་བའི་ཚལ་རྣམས་ཀྱི་ནང་ན་རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་དེ་ནས་ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རིགས་རྒྱ་ཆེན་པོའི་ནང་དུ་སྐྱེ་ལ། ཤིན་ཏུ་བདེ་བ་དང་ལྡན་པ་དང་། བོང་ཚོད་ཆེ་ཞིང་བཟང་བ་དང་། ཡུལ་དབུས་སུ་སྐྱེ་བ་དང་། ཆོས་བཟང་པོ་དང་ལྡན་པ་དང་། ཤིན་ཏུ་འབྱོར་པ་དང་། བུ་དང་ཚ་བོ་དང་ལྡན་པ་དང་། ཡུན་རིང་དུ་གནས་པ་དང་། གནོད་པ་མེད་པའི་བྲན་ཁོལ་བདོག་པ་དང་། སྐྱེ་བོ་ཐམས་ཅད་དགའ་བ་དང་། ཡང་དག་པར་ལྡན་པ་དང་། རྒྱལ་པོའམ་བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་རིས་འཐུན་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས་དེས་ཐོས་པ་ལས་བྱུང་བའི་ཤེས་པས་བརྟགས་ན། ལེགས་པར་བྱས་པའི་ལས་ཀྱི་མཐའ་སྤྱད་པ། ལུས་དང་ངག་དང་ཡིད་ཀྱི་མཐའ་ཡང་དག་པར་བསྡམས་པ། གཡོ་སྒྱུ་མེད་པ། གཞན་ལ་མི་གནོད་པ་བློ་གྲོས་རྟག་ཏུ་རྒྱ་ཆེ་བ། དྲང་པོ་དྲང་པོའི་རང་བཞིན་ཅན་སྡིག་པའི་གྲོགས་པོ་སྤོང་བ། གང་ཐབས་ཀུན་གྱིས་སྡིག་པའི་གྲོགས་པོ་སྤོང་བར་བྱེད་ལ། དེ་དང་ལྷན་ཅིག་འདྲེ་བར་མི་བྱེད། དེ་དང་ཚིག་ཀྱང་མི་སྨྲ། དེ་ལ་མིག་ཟུར་ཙམ་ཡང་མི་ལྟ། ལམ་དུ་ཡང་ལྷན་ཅིག་མི་འགྲོགས། དེ་མཐོང་ནས་ཀྱང་རྟག་ཏུ་སྤོང་བར་བྱེད་ལ། དེའི་གྲོགས་པོ་གང་ཡིན་པ་དེ་ཡང་སྤོང་བར་བྱེད། བཙུན་པ་དག་ལ་རྟེན་པར་བྱེད་ཅིང་། རྟག་ཏུ་དམ་{{page:{number:938,folio:233b,volume:69}}}པའི་ཆོས་ཉན་པའི་ངང་ཚུལ་ཅན་ཡིན་ལ། དེ་ཐོས་ནས་དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་རྣམས་ཀྱང་རྣམ་པར་ཤེས། སྤང་བར་བྱ་བ་སྤོང་བར་བྱེད་ལ། སྤང་བར་མི་བྱ་བ་ཡང་སྤང་བར་མི་བྱ་བ་རབ་ཏུ་ཤེས་ནས་ཡིད་ལ་ལེགས་པར་བྱེད་པ་དང་། ཤིན་ཏུ་མཉམ་པར་བཞག་པ་དང་། དྲན་པ་དང་། སེམས་ཀྱི་དབང་དུ་མི་འགྲོ་བར་དྲན་པ་ཉེ་བར་གནས་པ་དང་། བརྐམ་ཆགས་མེད་པ་དང་། ཚུལ་ཁྲིམས་རྣམ་པ་བདུན་རྗེས་སུ་སྐྱོང་ལ་རྡུལ་ཙམ་ཡང་འཁྲུལ་པ་མེད་པ་དང་། ཁ་ན་མ་ཐོ་བ་ཕྲ་མོ་རྡུལ་ཙམ་ལ་ཡང་འཇིགས་པར་ལྟ་བ་དང་། ཀུན་ནས་ལས་དག་ལ་དྲི་མ་མེད་པ་ཡིན་ཏེ། གསེར་བཙོ་མ་ལྟར་སྐྱོན་མེད་པ་སྲོག་གཅོད་པ་དང་། མ་བྱིན་པར་ལེན་པ་དེ་དང་དེ་དག་སྤོང་བར་བྱེད་ལ། སྦྱིན་པ་ཡང་བྱིན། བསོད་ནམས་ཀྱང་བྱེད་དོ། །སྲོག་ཆགས་དག་ཐར་པར་བྱེད་པ་ཇི་ལྟ་བུ་ཡིན་ཞེ་ན། འདི་ནི་རྒྱལ་པོའམ། བློན་པོས་སྐྱེས་པ་དང་བུད་མེད་བྱི་བ་བྱེད་པ་ལྷན་ཅིག་བཟུང་ནས་བཅིངས་ཏེ། གྲོང་ཁྱེར་གྱི་ལྷོ་ཕྱོགས་ཀྱི་སྒོར་ཁྲིད་ལ། རྔ་བརྡུངས་ནས་མིང་དང་རུས་ཀྱང་བསྒྲགས་ཏེ། གྲོགས་བྱེད་པ་སུ་ཡང་མེད། མི་དགའ་ལ་འཇིགས་བཞིན་མོག་མོག་པོར་གྱུར་པ་དུར་ཁྲོད་ལོགས་སུ་ཁ་བསྟན་ཏེ། ཁྲིད་པ་དང་དེས་ནོར་རྫས་ཀྱིས་བསླུས་ཏེ། ཐར་བར་བྱེད་པ་དང་གཞན་ཡང་སྦྱིན་པ་གཏོང་། བསོད་ནམས་དག་བྱེད་པ་ཡིན་ནོ། །དགེ་བ་དག་ཇི་ལྟ་བུ་ཡིན་ཞེ་ན། དེ་ལྟར་དེ་གལ་ཏེ་ཆུ་ཉུང་བ་མྱ་ངམ་གྱི་ཕྱོགས་སུ་དགེ་འདུན་གནས་པར་གྱུར་ལ། དེ་ཡང་དགེ་སློང་དག་སྐོམ་གྱིས་སྲོག་ཆད་ལ་ཐུག་སྟེ། ཤིན་ཏུ་སྡུག་བསྔལ་བར་གྱུར་པ་དང་། དེས་གནས་པ་དེ་རྣམས་ཀྱི་དོན་དུ་ཀུན་དགའ་ར་བའི་དབུས་སུ་རྫིང་བུའམ་ཁྲོན་པ་དག་བྱས་ལ། ཆུ་ཕྱུང་བ་དེ་དག་གི་ནང་འདམ་རྫབ་ཀྱིས་གང་ངམ་སྲིན་བུ་རྣམས་ཀྱིས་ཡོག་པ་དང་དེ་དག་ལ་དེ་ལས་བྱེད་དེ། སྲིན་བུ་དེ་དག་ས་སྐམ་པོ་དག་ལ་འཆི་བར་མི་འགྱུར་བར་བྱ་བའི་ཕྱིར། གཤེར་སའི་ཕྱོགས་གཞན་དུ་འཇོག་པར་བྱེད་དེ། དེ་ལྟར་སྲོག་གཅོད་པ་ཆུང་ངུ་ཡང་སྲུང་བར་བྱེད་དོ། །གཞན་དུ་ཡང་འབབ་ཆུ་དག་གི་{{page:{number:939,folio:234a,volume:69}}}ནང་ན་སྲིན་བུ་གནས་པ་དེ་དག་ཀྱང་བླངས་ནས་དེ་ནས་ཡང་སྲོག་བཙའ་བར་བྱ་བའི་ཕྱིར། ཆུ་ཡོད་པའི་ཕྱོགས་རྣམས་སུ་འཇོག་པར་བྱེད་དེ། དེ་ལྟར་ཀུན་ནས་དགེ་བའི་ལས་ཀྱི་མཐའ་སྤྱོད་པ་ནི་སྲོག་གཅོད་པར་མི་བྱེད་དོ། །མ་བྱིན་པར་ལེན་པ་སྤངས་པ་ཇི་ལྟ་བུ་ཡིན་ཞེ་ན། འདི་ནི་རྐུ་སེམས་ཀྱིས་རྩ་བ་ཡང་ལེན་པར་མི་བྱེད་པ་ཡིན་ཏེ། ཕྱོགས་དག་ན་ཤིང་དང་སྨྱིག་མའི་ལྡུམ་བུ་སྐྱེས་པ་ཡང་ལེན་པར་མི་བྱེད། གཞན་དུ་འཕོས་པའི་གྲོང་དང་ཀུན་དགའ་ར་བ་རྙིང་པ་དག་གཞན་གྱིས་ཡོངས་སུ་བཟུང་བ་མེད་ལ། ད་དུང་དུ་སུས་ཀྱང་འཛིན་པར་མི་འགྱུར་གྱིས་ཀྱང་། སྔོན་གཞན་གྱིས་བསྒྲུབས་པ་ཞིག་ཡིན་ནོ་སྙམ་དུ་ཡིད་ལ་སེམས་པར་བྱེད་ལ། དེ་བསམ་པ་དེས་ལེན་པར་མི་བྱེད་དེ། དེ་ལྟར་མ་བྱིན་པར་ལེན་པ་སྤངས་པ་ཡིན་ནོ། །ཀུན་ནས་ལེགས་པར་བྱས་པའི་ལས་ཀྱི་མཐའ་སྤྱད་པ་དེ། ལུས་དང་བྲལ་ནས་ཤི་བའི་འོག་ཏུ་རིས་འཐུན་པའི་ལྷ་རྣམས་ཀྱི་གནས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་དེ་ཕྱིར་ཕྱོགས་པ་ཉིད་དུ་སྐྱེ་སྟེ། གལ་ཏེ་གསེར་གྱི་སྟན་ནམ། གལ་ཏེ་དངུལ་གྱིའམ། གལ་ཏེ་ཤེལ་གྱིའམ། གལ་ཏེ་གསེར་བཙོ་མའི་འམ། གལ་ཏེ་ཨན་ད་རྙིལ་གྱིའམ། གལ་ཏེ་མཐོན་ཀ་ཆེན་པོའི་འམ། གལ་ཏེ་མུ་ཏིག་གིའམ། གལ་ཏེ་སྤུག་གི་སྟན་གྱི་སྟེང་དུ་སྐྱེ་བར་འགྱུར་རོ། །དེ་སྐྱེས་མ་ཐག་ཏུ་འདི་སྙམ་དུ་སེམས་ཏེ། ལས་དགེ་བ་གང་ཞིག་གིས་བདག་འདིར་སྐྱེས་སྙམ་མོ། །དེས་སྔོན་གྱི་ལས་རྗེས་སུ་དྲན་ཏེ། འདི་ལྟར་དགེ་བའི་རྣམ་པ་ཕ་མ་ལྟར་བྱམས་པ། རྣམ་པར་སྨིན་པ་བསིལ་བ། བདེ་བ་ངེས་པར་མྱོང་བར་འགྱུར་བའི་རྣམ་པ་ཇི་སྙེད་པ་དེས་ལྷ་རྣམས་ཀྱི་ནང་དུ་སྐྱེས་སོ་སྙམ་སྟེ། དེས་ལས་དེ་དག་རྗེས་སུ་དྲན་ཞིང་ལས་ཀྱི་འབྲས་བུ་ཡང་མངོན་སུམ་ཉིད་དུ་མཐོང་ནས། དགེ་བའི་ལས་རྣམས་ལ་ནི་སྟོད་པར་བྱེད་ལ། མི་དགེ་བ་དག་ལ་ནི་སྨོད་པར་བྱེད་དོ། །ཚེ་རབས་དྲན་ཞིང་ལས་ཀྱི་གཞིར་གྱུར་པ། དགེ་བ་ཕ་མ་ལྟ་བུ་དུ་མའི་ལས་ཀྱི་གཞི་མིའི་རྗེས་སུ་དྲན་ནས། དེ་ནས་དེའི་ཚེ་འདི་ལྟར་ཚིགས་སུ་བཅད་དེ་སྨྲས་{{page:{number:940,folio:234b,volume:69}}}པ། གང་ཞིག་བག་ཡོད་ཐོབ་ནས་སུ། །མི་ཡི་ཚེ་ནི་ལེགས་པར་ཐོབ། །ལེགས་པར་བྱ་བའི་ལས་བྱས་ན། །ལྷ་ཡི་འཇིག་རྟེན་ཉེ་བར་འགྲོ། །མི་ཡི་ཚེ་ནི་རྙེད་དཀའ་སྟེ། །དེ་ནི་རྙེད་ནས་བག་མེད་གང་། །མི་དེ་བག་མེད་མུན་པ་ལས། །འཁྱམས་ནས་སེམས་ཅན་དམྱལ་བར་ལྟུང་། །ལེགས་བྱས་རྣམ་པ་གསུམ་བྱས་ཤིང་། །རྣམ་པ་བདུན་ཡང་གོམས་བྱས་ལ། །དགྲ་གསུམ་བསད་པའི་མི་དག་ནི། །ལྷ་རྣམས་ཀྱི་ནི་ནང་དུ་འགྲོ། །ཉོན་མོངས་ངེས་པར་སེལ་བྱེད་ལ། །དགའ་བས་སེལ་བར་མི་བྱེད་གང་། །དགའ་བ་བསལ་བའི་དག་པ་དེ། །ལྷ་རྣམས་ཀྱི་ནི་ནང་དུ་འགྲོ། །སྡུག་བསྔལ་ཆེན་པོའི་སྒོར་གྱུར་པ། །སེར་སྣ་ངེས་པར་བསལ་བྱས་ཤིང་། །སྦྱིན་པའང་སྣ་ཚོགས་བྱིན་པ་ནི། །ལྷ་རྣམས་ཀྱི་ནི་ནང་དུ་འགྲོ། །སྲོག་ཆགས་དག་ནི་སྲོག་བཞིན་དུ། །སྙིང་བརྩེས་རྟག་ཏུ་བསྲུང་བྱས་ཤིང་། །བྱམས་སེམས་རྟག་ཏུ་དུལ་བ་དག །ལྷ་རྣམས་ཀྱི་ནི་ནང་དུ་འགྲོ། །མ་བྱིན་མེ་ལྟར་རིག་ནས་སུ། །ཀུན་ནས་བྱིན་པ་བྱས་གྱུར་ཞིང་། །སེམས་དང་བློ་གྲོས་བསྒོམས་པ་ནི། །ལྷ་རྣམས་ཀྱི་ནི་ནང་དུ་འགྲོ། །དེ་ཉིད་དོན་ལ་སེམས་པ་པོ། །གཞན་གྱི་ཆུང་མའང་མ་ལྟར་ལྟ། །འདོད་སྐྱེས་ཉེས་པས་མ་གོས་པ། །ལྷ་རྣམས་ཀྱི་ནི་ནང་དུ་འགྲོ། །གང་ཞིག་རང་སེམས་མེ་འདི་དག །ལྕེ་ཡི་གཙུབ་ཤིང་ཡང་དག་བྱུང་། །བརྫུན་དུ་སྨྲ་བ་རྗོད་བྱེད་གང་། །དེ་ནི་བཅོམ་ན་བདེ་འགྲོར་འགྲོ། །བཤེས་གྲོགས་རྟག་ཏུ་དོན་མེད་བྱེད། །ཕྲ་མ་རྟག་ཏུ་བཅོམ་ནས་སུ། །འཇམ་པོར་སྨྲ་བར་དགའ་བ་ནི། །ལྷ་རྣམས་ཀྱི་ནི་ནང་དུ་འགྲོ། །མཚོན་ཆ་ལྟ་བུའི་ཚིག་རྩུབ་དག །བརྟན་པོས་ཡོང་ཡེ་སྤོང་བྱེད་ལ། །རྟག་ཏུ་ཚིག་འཇམ་རབ་ཏུ་སྨྲ། །དེ་ནི་བདེ་འགྲོར་འགྲོ་བར་འགྱུར། །གང་གི་ལྕེ་ཡི་རྩེ་མོ་ལ། །འབྲེལ་མེད་མི་སྨྲ་མི་འགྱུར། །ཡང་དག་སྨྲ་ལ་དུས་ཉིད་ཤེས། །ལྷ་རྣམས་ཀྱི་ནི་ནང་དུ་འགྲོ། །སངས་རྒྱས་གསུངས་པའི་རྣམ་པ་བདུན། །གང་གིས་ཚུལ་ཁྲིམས་འདི་བསྲུངས་པ། །བརྟན་པོ་ཚུལ་ཉིད་ཤེས་པ་དེ། །ལྷ་རྣམས་ཀྱི་ནི་ནང་དུ་འགྲོ། །དེ་ལྟར་ལྷ་གསར་དུ་སྐྱེས་པ་དེ་ཕྱིར་ཕྱོགས་པ་སྐྱེས་མ་ཐག་ཉིད་དུ་ཚེ་རབས་དྲན་ནས་{{page:{number:941,folio:235a,volume:69}}}ཡུལ་རྣམས་ཀྱི་དབང་ཉིད་བློ་གྲོས་སུ་གྱུར་ཀྱང་། སྔོན་བསྒོམས་ཤིང་གོམས་པའི་བློས་སྨྲས་སོ། །དེ་ནས་གསར་དུ་སྐྱེས་པ་དེ་ཤིན་ཏུ་གཞོན་ལ་གཙང་གཙང་ལྟར་འདུག་པར་མཐོང་ཞིང་རྟོགས་ནས། ལྷ་མོ་དེ་རྣམས་ལྷ་དེའི་དྲུང་དུ་རྒྱུག་པར་བྱེད་དེ་ཇི་ལྟར་མེ་ཏོག་གི་རོ་འཐུང་བར་འདོད་པའི་བུང་བ་རྣམས་མེ་ཏོག་ཉིད་ལ་རྒྱུག་པར་བྱེད་པ་དེ་ལྟར་ལྷ་མོ་ལག་ན་སིལ་སྙན་དང་རོལ་མོ་རྣམ་པ་སྣ་ཚོགས་ཐོགས་པ། གཞན་དག་གི་ལག་ན་གླིང་བུ་དང་རྫ་རྔ་ཐོགས་པ། ལུས་ལ་མེ་ཏོག་ཕྲེང་བ་དང་ཕྱེ་མ་དང་བྱུག་པས་བསྐུས་པ་མེ་ཏོག་གི་ཕྲེང་བ་རྣམས་ཐོགས་པ་དང་། གཞན་དག་ནི་མེ་ཏོག་གི་ཆར་མངོན་པར་འབེབས། གཞན་དག་ནི་གླུ་ལེན་ཞིང་གར་མཁན་ལྟར་མཛེས་པ་དེ་རྣམས། ལྷ་དེའི་དྲུང་དུ་ཀུན་དུ་རྒྱུག་པར་བྱེད་དོ། །དེ་ལྟར་རྒྱན་དང་ཆ་བྱད་རྣམ་པ་སྣ་ཚོགས་ཐོགས་པ། གཟུགས་རྣམ་པ་སྣ་ཚོགས་དང་ལྡན་པ། ཆོ་ག་རྣམ་པ་སྣ་ཚོགས་ལ་མཁས་པ། ཆ་བྱད་རྣམ་པ་སྣ་ཚོགས་འཆང་བ་རྣམ་པ་སྣ་ཚོགས་བདོག་པ། གཟུགས་གཅིག་པས་གཅིག་བཟང་ཞིང་བྱད་གཟུགས་མཆོག་དང་ལྡན་པ་རྣམས། ལྷ་གསར་དུ་སྐྱེས་པ་དེ་ལ་ལན་བརྒྱའམ་ལན་སྟོང་དུ་མངོན་པར་བརྟགས་ནས་སྔོན་གྱི་ལྷ་འཆི་བ་དག་བོར་ཏེ། ལྷ་གསར་པ་གསར་དུ་སྐྱེས་པ་ཡིད་དུ་སྡུག་པའི་དྲུང་དུ། ལྷ་མོ་དེ་རྣམས་ཇི་ལྟར་ཤིན་ཏུ་སྐོམ་པ་དག་མཚོ་སྐམས་པ་བོར་ནས། མཚོ་ཆུ་བསིལ་ཞིང་དང་བས་ཀུན་དུ་གང་བའི་དྲུང་དུ་རྒྱུག་པ་དེ་ལྟར་གསར་དུ་སྐྱེས་པ་ལ་འདོད་པ་ངོམས་མི་མྱོང་བའི་ལྷ་མོ་དེ་དག་ཐམས་ཅད་ཀྱིས་རབ་ཏུ་བརྒྱུགས་སོ། །དེ་ནས་ལྷ་གསར་དུ་སྐྱེས་པ་དེས་དེ་རྣམས་ཀྱི་རྒྱན་གྱི་སྒྲ་ཉིད་ཐོས་ནས། སེམས་འདོད་ཆགས་ཀྱིས་གཡེངས་པར་འགྱུར་ན། དེ་རྣམས་ཀྱི་བྱད་གཟུགས་དེ་དང་སྤྱོད་པ་དེ་དག་མཐོང་ན་ལྟ་སྨོས་ཀྱང་ཅི་དགོས། དེ་བཞིན་དུ་དེའི་སེམས་སིལ་སྙན་ཡན་ལག་ལྔ་དང་ལྡན་པ་དང་ཡོ་བྱད་དེ་དག་གིས་གཡེངས་པ་དང་ཇི་ལྟར་ཚེ་རབས་འབུམ་ལོན་པ་ལྟར་བརྗེད་དེ། འདི་ལྟར་ལྷ་རྣམས་ཀྱི་ངོ་བོ་ནི་འདི་ལྟ་སྟེ། ལྷ་ཉིད་བག་མེད་པའི་གནས་ཡིན་ནོ། །དེ་ནས་ལྷ་གསར་དུ་སྐྱེས་པ་དེ་ལྷ་མོ་སྒེག་ཆོས་མཁས་པ་དེ་རྣམས་ཀྱིས་ཀུན་ནས་འཁོར་བར་བསྐོར་ནས། ཚུལ་བཞིན་མ་ཡིན་པའི་སེམས་འདོད་ཆགས་{{page:{number:942,folio:235b,volume:69}}}ཀུན་ཏུ་སྟོན་པའི་ཚིག་རྣམས་ཀྱིས་དེ་ལྟར་གཡེངས་ཏེ། འདི་ལྟར་དེ་ལྟར་དེ་དག་གི་དབང་ཁོ་ནར་གྱུར་ནས་ཤིན་ཏུ་བག་མེད་པར་གནས་སོ། །དེ་དེ་རྣམས་ཀྱིས་བསྐོར་ནས་འདོད་པ་ཐམས་ཅད་འབྱོར་པ། སྔོན་མ་མྱོང་བའི་བདེ་བ་འཐོབ་སྟེ། ཡིད་ཤིན་ཏུ་མགུ་བས་ལྷ་མོ་དེ་དག་ག་ལ་བ་དེར་འགྲོ་བར་བྱེད་དོ། །དེ་ཡང་དེ་རྣམས་ཀྱིས་ཉེ་བར་བསྟེན་ཏེ། དགོད་དགོད། རྩེ་རྩེ། སྨྲ་སྨྲ། འབུར་འབུར་བའི་བློས་ལམ་དེ་ཉིད་ནས་འདོང་བར་བྱེད་དོ། །བྱ་རྙིས་བཟུང་བ་ལྟར་ཀུན་དུ་འདོད་ཆགས་ཀྱི་རྙིས་བཟུང་བ་དེ། རྙི་དེ་རྣམས་ཀྱིས་ཀུན་ནས་བཟུང་ནས་མངོན་པར་མཛེས་པ་དེ་དག་ག་ལ་བ་དེར་ཁྲིད་པ་དང་། དེས་སྔོན་མ་མཐོང་བ་ཤིན་ཏུ་ཉམས་དགའ་བ་རིན་པོ་ཆེ་སྣ་བདུན་གྱི་ས་ཕྱོགས་མཐོང་ན་ཤིན་ཏུ་ཡིད་འཕྲོགས་པ། རིན་པོ་ཆེ་སྣ་བདུན་འབར་བའི་ས་ཕྱོགས་དག་མཐོང་ངོ་། །དེ་ནས་ཡང་དེ་དག་ཏུ་ལྷའི་ཕྲེང་བ་དང་གོས་རྣམ་པ་དུ་མ་གྱོན་པ། བདེ་བ་དང་ཉམས་དགའ་བ་རྣམ་པ་དུ་མ་ཡུན་རིང་དུ་མྱོང་ནས། ཚལ་དགོན་པ་དགའ་བ་ཞེས་བྱ་བ་ག་ལ་བ་དེར་སིལ་སྙན་ཡན་ལག་ལྔ་དང་ལྡན་པའི་གླུ་དབྱངས་ལེན་ཞིང་འདོང་བར་བྱེད་དོ། །ལྷ་དེ་ལྷ་མོ་དེ་རྣམས་དང་ལྷན་ཅིག་མངོན་པར་རྩེ་ཞིང་ཚལ་དེར་ཕྱིན་པ་དང་། བྱ་ཁ་དོག་དང་དབྱིབས་དང་འགྲོས་དང་གཟུགས་སྣ་ཚོགས་སུ་འདུག་པ། སྒྲ་ཤིན་ཏུ་སྙན་པ་འབྱིན་པ། བྱད་གཟུགས་རྣམ་པ་སྣ་ཚོགས་སུ་འདུག་པ་དག་མཐོང་ངོ་། །དེ་དག་ཀྱང་བྱ་མོ་རྣམས་ཀྱི་དབང་དུ་གྱུར་པ་ཡིན་ཏེ། དེ་རྣམས་གར་འགྲོ་བ་དེར་བྱ་དེ་དག་ཀྱང་དེ་རྣམས་ཀྱི་དབང་དུ་གྱུར་ནས་འགྲོའོ། །དེ་བཞིན་དུ་ལྡུམ་བུའི་ནང་ག་ལ་བ་དེ་རྣམས་འདུག་པ་དང་དེར་ཡང་བྱ་དེ་དག་འདུག་པར་བྱེད་དོ། །མེ་ཏོག་གི་ཆང་གང་ན་ཡོད་པར་དེ་རྣམས་འཐུང་བ་དང་བྱ་དེ་དག་ཀྱང་དེ་ན་འཐུང་བར་བྱེད་དོ། །མེ་ཏོག་གི་དོག་པ་དག་གི་ནང་ག་ལ་བར་ལུས་ཞུགས་པ་དང་དེར་ཡང་བྱ་དེ་དག་དེ་བཞིན་དུ་འཇུག་པར་བྱེད་དོ། །ཡུལ་གང་དག་བཏང་ནས་ནམ་མཁའ་ལ་འགྲོ་བ་དང་དེར་ཡང་བྱ་དེ་དག་འགྲོ་བར་བྱེད་དོ། །འབྲས་བུ་གང་ཡིན་པ་དག་ལ་དེ་རྣམས་ཀྱི་མཆུས་ཟ་བ་དང་དེ་དག་ཀྱང་དེ་བཞིན་དུ་འབྲས་བུ་དེ་ཉིད་ལ་ཟ་བར་བྱེད་དོ། །པད་མའི་ཚལ་ག་ལ་བར་དེ་རྣམས་ལ་གནས་པར་བྱ་བའི་ཕྱིར་འདོང་བ་དང་། དེ་དག་ཀྱང་དེ་བཞིན་དུ་དེ་རྣམས་དང་ལྷན་ཅིག་{{page:{number:943,folio:236a,volume:69}}}ཕྱོགས་དེའི་པད་མའི་རྫིང་ཉིད་དུ་འདོང་བར་བྱེད་དོ། །ལྷན་ཅིག་སྤྱོད་པ་བྱ་མོ་རྣམས་རིའི་རྩེ་མོ་ག་ལ་བར་འདོང་བ་དང་དེ་དག་ཀྱང་མགུལ་དུ་སྐུད་པས་བཏགས་པ་བཞིན་དུ་དེ་རྣམས་ཀྱི་དབང་དུ་གྱུར་ནས་འདོང་བར་བྱེད་དོ། །དེ་བཞིན་དུ་བུང་བ་མོ་དག་པད་མའི་གསབ་གསེབ་ཏུ་འདོང་བ་དང་བུང་བ་རྣམས་ཀྱང་འདོང་ལ་རི་དགས་མོ་རྣམས་ཀྱིས་ཀྱང་རི་དགས་དག་དབང་དུ་བྱས། ལྷ་མོ་རྣམས་ཀྱིས་ཀྱང་ལྷ་དག་དབང་དུ་བྱས་ཏེ། དེ་དག་ནི་དབྱར་གྱི་དུས་སུ་མཚོ་གཅིག་ཏུ་ཆུས་གང་བར་གྱུར་པ་ལྟར་ཤིན་ཏུ་ལྷོད་ལྷོད་པོར་ཐར་བར་དཀའ་བའི་བཅིང་བས་བསྡམས་པ། འདི་དག་ཐམས་ཅད་ནི་བུད་མེད་ཀྱི་དབང་དུ་གྱུར་པར་རིག་ནས། དགེ་སློང་དེས་འདི་ལྟར་ཚིགས་སུ་བཅད་དེ་སྨྲས་པ། ཞགས་པའི་ནང་ན་འདི་དམ་སྟེ། །འདི་ལྟར་བུད་མེད་ཞགས་པ་དམ། །འདི་ཡིས་བཅིངས་པའི་མི་རྣམས་ནི། །སྲིད་པའི་བཙོན་རར་རྒྱུག་པར་བྱེད། །ཞགས་པས་མགུལ་བཅིངས་ཞགས་མིན་གྱི། །སྙིང་ཞགས་བུད་མེད་འདི་མི་བཟད། །སྙིང་གི་ཞགས་པས་བཅིངས་པ་ཡི། །མི་རྣམས་སྡུག་བསྔལ་སྐལ་བ་ཅན། །ཞགས་པ་བསྲེག་ཅིང་གཏུབ་ཏུ་རུང་། །བུད་མེད་ཞགས་པ་བསྲེག་མི་རུང་། །དམྱལ་བ་ཡི་དགས་དུད་འགྲོའི་ནང་། །འགྲོ་ཞིང་རྗེས་སུ་འགྲོ་བར་བྱེད། །ལུས་ཅན་ཚོགས་སུ་ལྡན་པ་ལ། །ཞགས་པ་ཆེན་པོས་འཆིང་བར་བྱེད། །དེ་བཞིན་ལུས་མེད་སེམས་འདི་ལ། །བུད་མེད་ཞགས་པས་འཆིང་བར་བྱེད། །གང་གིས་སྐྱེ་བོ་འཆིང་བྱེད་པ། །ཞགས་པ་དེ་ནི་ཚད་གཟུང་རུང་། །བུད་མེད་ཀྱི་ནི་འཆིང་བ་ཆེ། །དེ་ནི་ཚད་གཟུང་མི་རིག་གོ། །འདིས་ནི་རེ་ཞིག་དགའ་བ་དང་། །ཀུན་ནས་ཐར་བར་དཀའ་བ་ཡི། །ཞགས་པས་བཅིངས་པའི་མི་རྣམས་ནི། །སྲིད་པའི་མཚོ་ལས་མི་འགྲོལ་ལོ། །ཞགས་པས་མགུལ་ལམ་ལུས་གཅིག་ཅིག ། འཆིང་བྱེད་གལ་ཏེ་འཆིང་མི་བྱེད། །བུད་མེད་ཞགས་པ་ཆེན་པོ་འདི། །དབང་པོ་དྲུག་རྣམས་འཆིང་བར་བྱེད། །ལྕགས་སམ་ཤིང་ངམ་གྲེས་མ་གང་ཡིན་པ། །འཆིང་བ་འདི་ནི་དམ་པར་འཕགས་མི་གསུང་། །བློ་ཞན་བུད་མེད་རྣམས་ལ་ལྟ་བ་གང་། །ཀུན་དུ་ཆགས་པའི་སེམས་{{page:{number:944,folio:236b,volume:69}}}ནི་དམ་ཞེས་གསུང་། །དེ་ལྟར་དགེ་སློང་དེ་འདོད་པ་ལ་སྨོད་པར་བྱེད་དོ། །དེ་ནས་ལྷ་དེ་བུད་མེད་མཆོག་དེ་རྣམས་ཀྱིས་ཀུན་ནས་དགའ་བ་ཉིད་ཀྱི་ཞགས་པས་བཅིངས་ནས། ཚལ་དང་ཉེ་བའི་ཚལ་མཐོང་ན་ཡིད་འཕྲོག་པ་རྣམ་པ་སྣ་ཚོགས་གང་དག་དཔེ་བྱ་བར་ཡང་སླ་བ་མ་ཡིན་པ་དེ་དག་ཏུ་ཁྲིད་དོ། །དེ་ནས་དེ་ལྟར་ལྷ་དེ་དགའ་དགུར་སྤྱོད་པ་ན་རེས་འགའ་པད་མའི་ཚལ། ངང་པའི་པད་མའི་ཚལ་ཞེས་བྱ་བ་དེར་དེ་ལྷ་མོའི་ཚོགས་ཀྱིས་ཡོངས་སུ་བསྐོར་ནས་འགྲོ་བར་བྱེད་དོ། །པད་མའི་ཚལ་དེ་ཡང་ལྷ་དང་ལྷ་མོའི་ཚོགས་མང་པོས་ཡོངས་སུ་བསྐོར་ནས་དགའ་བར་བྱེད་པ། འདོད་པའི་ཡོན་ཏན་ལྔ་འབྱོར་ཅིང་ལྡན་པར་གྱུར་པ་རྣམས་ཀྱིས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དོ། །ལྷ་མོས་ཡོངས་སུ་བསྐོར་བ་རིས་འཐུན་པའི་ལྷ་རྣམས་སིལ་སྙན་ཡན་ལག་ལྔ་དང་ལྡན་པའི་སྒྲ་འབྱུང་བ་ཆགས་སུ་རུང་བ་སྙན་པ་ལྷ་ཐམས་ཅད་འཐུན་པར་ཡིད་འཕྲོག་པར་བྱེད་པ། ཤིན་ཏུ་འདོད་པ་སྟོན་པར་བྱེད་པས་ལྷན་ཅིག་དགའ་བར་བྱེད་དོ། །དེ་རྣམས་གསེར་གྱི་རི་ལས་གསེར་གྱི་རི་གཞན་ལ་འཛེག་པར་བྱེད་དེ། ཐམས་ཅད་ཀྱང་ཉམས་དགའ་བ་རྒྱ་ཆེ་ཞིང་དགའ་བར་བྱེད་པའི་ཡུལ་གྱི་རྗེས་སུ་འཇུག་གོ། །དེ་དག་དེ་ལྟར་དགའ་བ་ན་བློ་འདི་ལྟ་བུ་སྐྱེ་སྟེ། བདག་ཅག་ཀུན་ཕན་ཚུན་གྲོགས་སུ་གྱུར་པ་ཡིན་ཏེ། ལྷའི་འདུན་ས་ཆོས་བཟང་གི་སྐྱེད་མོས་ཚལ་དུ་དགའ་སྟོན་བྱ་བའི་ཕྱིར་འདོང་ངོ་སྙམ་མོ། །དེ་ནས་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་དག་ཐམས་ཅད་ཁ་ཅིག་ནི་ནམ་མཁའ་ལ་འཛེགས་ནས་འགྲོ། ཁ་ཅིག་ནི་ངང་པའི་ཤིང་རྟ་ལ་ཞོན། ཁ་ཅིག་ནི་རྨ་བྱའི་ཤིང་རྟ་ལ་ཞོན། ཁ་ཅིག་ནི་ནམ་མཁའ་ལ་བཀད་ས་ཕུབ་པའི་ནང་དུ་ཞུགས། ཁ་ཅིག་ནི་གཞལ་མེད་ཁང་དང་ར་བ་རྣམ་པ་སྣ་ཚོགས་སུ་ཕྱེ་བའི་ནང་དུ་ཞུགས་ནས། བརྒྱ་བྱིན་བལྟ་བའི་ཕྱིར་ལྷའི་འདུན་ས་ཆོས་བཟང་ག་ལ་བ་དེར་དོང་ངོ་། །སིལ་སྙན་དང་རོལ་མོའི་སྒྲ་དང་གླུ་དབྱངས་རྣམ་པ་སྣ་ཚོགས་ཀྱིས་ཕྱོགས་ཐམས་ཅད་རབ་ཏུ་འགེངས་ཤིང་བརྒྱ་བྱིན་གྱི་གནས་སུ་ཕྱིན་ཏོ། །དེ་རྣམས་ཀྱི་གླུ་དབྱངས་ཀྱི་སྒྲ་སྙན་པ་དཔེ་མེད་པ་དེ་ཐོས་ནས། ལྷའི་རྒྱལ་པོ་བརྒྱ་བྱིན་གྱིས་ཆོས་བཟང་ན་གནས་པའི་ལྷ་{{page:{number:945,folio:237a,volume:69}}}རྣམས་ལ་སྨྲས་པ། ཀྱེ་གྲོགས་པོ་དག་དགའ་བར་གནས་པའི་ལྷ་འདི་དག་གང་ཡིན། གནས་ནི་གང་ན་གནས། དེ་ནས་ལྷ་དེ་དག་གིས་དེ་སྐད་ཐོས་ནས། ལྷ་དེ་རྣམས་མྱུར་དུ་ཤེས་པར་བྱ་བའི་ཕྱིར་དེ་ནས་ཡང་ལྷ་དེ་རྣམས་ལ་མྱུར་དུ་བརྟགས་ནས། བརྒྱ་བྱིན་ལ་སྨྲས་པ། བརྒྱ་བྱིན་འདི་ལྟར་ལྷ་འདི་རྣམས་ནི་གནས་རིས་འཐུན་པ་ན་གནས་པ་ལགས་ཏེ། འདིར་བརྒྱ་བྱིན་གྱི་ཞལ་མཐོང་བར་བགྱི་བའི་སླད་དུ་མཆིའོ། །དེ་ནས་བརྒྱ་བྱིན་གྱིས་དེ་དག་ལ་འདི་སྐད་སྨྲས་སོ། །འདི་ལྟར་ཡིད་རབ་ཏུ་དགའ་བ་སིལ་སྙན་དང་རོལ་མོའི་སྒྲ་དང་ཡོ་བྱད་རྣམ་པ་སྣ་ཚོགས་དང་ལྡན་པའི་ལྷ་ཁྱེད་རྣམས་ཀྱང་རིས་འཐུན་པའི་ལྷ་རྣམས་གང་ནས་འོང་བ་དེར་དགའ་བར་གནས་པར་བྱ་བའི་ཕྱིར་བསུར་དེང་ཤིག །བརྒྱ་བྱིན་གྱིས་དེ་སྐད་བསྒོ་བ་དང་། ཆོས་བཟང་ན་གནས་པའི་ལྷ་ལག་ན་སིལ་སྙན་དང་རོལ་མོ་རྣམ་པ་སྣ་ཚོགས་ཐོགས་པ་མེ་ཏོག་ཕྲེང་བ་དང་ཕྱེ་མ་དང་བྱུག་པ་དང་དོ་ཤལ་དང་ནོར་བུ་དང་རྒྱན་ཕྲེང་འཕྱང་བ་དཔུང་པ་རྣམས་ལ་དཔུང་རྒྱན་བཏགས་པ། ཐོར་ཚུགས་དང་ཡིད་གཡོས་པ། རིན་པོ་ཆེ་འོད་གསལ་བ་སྣ་ཚོགས་ཀྱིས་ལུས་བརྒྱན་པ། ངོ་བོ་ཉིད་ཀྱིས་ལུས་དཀར་ཤམ་ཉིད་དུ་འདུག་པ། རིན་པོ་ཆེ་སྣ་ཚོགས་ཀྱིས་ལུས་གསལ་བར་བྱས་པ་རྣམས་རིས་འཐུན་པའི་ལྷ་དག་ག་ལ་བ་དེར་དོང་ངོ་། །ཡིད་ལྷག་པར་རབ་ཏུ་དགའ་བ་དེ་རྣམས་ཕན་ཚུན་རྫུ་འཕྲུལ་གྱིས་འགྲན་ཅིང་སིལ་སྙན་དང་རོལ་མོའི་སྒྲ་དང་གླུ་དབྱངས་རྣམ་པ་སྣ་ཚོགས་ལ་མངོན་པར་དགའ་བ་དག་ལྷའི་རྒྱལ་པོ་བརྒྱ་བྱིན་ག་ལ་བ་དེར་འདོང་བར་བྱེད་དེ་བརྒྱ་བྱིན་དེའི་གནས་སུ་དོང་ངོ་། །དེ་ནས་ལྷའི་རྒྱལ་པོ་བརྒྱ་བྱིན་ཁང་བཟངས་ཀ་བ་འབུམ་རྙེད་ཡོད་པའི་ནང་ན་རྒྱལ་བ་ཐོབ་པ་ཞེས་བྱ་བའི་སེང་གེའི་ཁྲི་ལ་འདུག་གོ། །བདེ་བར་འདུག་པ་གཟི་བརྗིད་འབར་ཞིང་ལྷ་འབུམ་སྙེད་ཀྱིས་བསྐོར། ཤིན་ཏུ་ལེགས་པར་བྱས་པ་རྣམས་ཀྱི་ལས་དག་ལ་ནི་ཉེ་བར་སྤྱོད། གཟི་བརྗིད་ནི་ཉི་མ་བརྒྱ་བས་ལྷག །ལྷའི་རྒྱལ་པོར་གྱུར་གྱིས་ཀྱང་བག་ཡོད་པ་ལ་ནི་གནས་ཏེ། ལྷའི་རྒྱལ་པོ་དེ་ལྟ་བུ་དེ་མཐོང་ནས། ལྷ་དེ་དག་ཐམས་ཅད་ཡིད་བཅུ་འགྱུར་དུ་རབ་ཏུ་དགའ་ནས། བརྒྱ་བྱིན་ལ་གསོང་པོར་སྨྲ་ཞིང་{{page:{number:946,folio:237b,volume:69}}}བྲོ་གར་བྱེད་དགོད་པར་བྱེད་ལ། འདི་ལྟར་བརྒྱ་བྱིན་ལ་མངོན་པར་བསྟོད་པའི་ཚིགས་སུ་བཅད་པ་སྨྲས་པ། ཆོས་སྤྱོད་རྟག་ཏུ་ཞི་བ་དང་། །གང་དག་ཡུལ་གྱིས་མི་གཙེ་བ། །ལྷ་རྣམས་དང་ནི་འཇིག་རྟེན་བཅས། །ལྷ་རྒྱལ་བརྒྱ་བྱིན་རྟག་ཏུ་སྐྱོངས། །ཆོས་ཀྱིས་འཇིག་རྟེན་རྣམས་འཆོས་ཀྱི། །ཆོས་མ་ཡིན་པ་ག་ལ་ཞིག །ཆོས་སྤྱོད་རྟག་ཏུ་བདེ་དང་ལྡན། །དེ་ལས་བཟློག་ན་བདེ་ལྡན་མིན། །ཆོས་སྤྱོད་པ་ཡང་ཡེ་ཤེས་ལ། །ངེས་པར་བསྟེན་པ་བདེ་བ་ལགས། །འཚེ་བ་མེད་ཅིང་བདེན་ཚིག་སྨྲ། །དེ་ཡང་གཅིག་ཏུ་བདེ་བ་ལགས། །འཇིག་རྟེན་ཡོན་ཏན་གང་ལགས་དང་། །འཇིག་རྟེན་འདས་པའི་ཡོན་ཏན་གང་། །དེ་དག་ཐམས་ཅད་མ་ལུས་པར། །སུམ་ཅུ་གསུམ་དབང་བརྒྱ་བྱིན་མངའ། །འཇིགས་པ་རྣམས་ཀྱི་སྐྱབས་མཛད་ཅིང་། །སྡུག་བསྔལ་རྣམས་ཀྱི་རྟག་ཏུ་རྟེན། །ལྷ་དང་ལྷ་མིན་མིར་བཅས་པའི། །འཇིག་རྟེན་དེ་ཡང་འཛིན་མཛད་པ། །དེ་ནི་རྒྱལ་པོ་བརྒྱ་བྱིན་ལགས། །དྲི་མ་དང་ནི་སྐྱོན་རྣམས་བསལ། །བདག་ཉིད་སྡིག་པ་གསུམ་བསལ་ཅིང་། །དཀོན་མཆོག་གསུམ་ལ་སྐྱབས་སུ་གཤེགས། །ལས་འབྲས་གསུམ་གྱི་དེ་ཉིད་མཁྱེན། །བྱང་ཆུབ་གསུམ་ནི་རབ་ཏུ་རྟོགས། །བག་མེད་གནས་སུ་སྐྱེས་གྱུར་ཀྱང་། །བག་མེད་རྣམས་ལ་ཆགས་མི་མངའ། །དགྲ་ལས་རྒྱལ་ཞིང་མཛད་པ་ཚོལ། །བརྒྱ་བྱིན་སྐྱེ་དགུ་འཛིན་པར་མཛད། །དེ་ལྟར་ལྷ་གང་ཡིན་པ་དེ་རྣམས་ཀྱི་ནང་ན་བློ་གྲོས་མཆོག་དང་ལྡན་པ་བརྒྱ་བྱིན་དེ་ལ་རིས་འཐུན་པའི་ལྷ་དེ་རྣམས་ཀྱིས་མངོན་པར་སྟོད་པར་བྱེད་དོ། །དེ་ནས་བརྒྱ་བྱིན་གྱིས་ལྷ་དེ་རྣམས་མཐོང་ནས་ཚིག་འཇམ་པོ་བཟང་པོས་སྟོད་པར་བྱེད་ཅིང་སྟོན་པར་བྱེད་དེ། འདི་ལྟར་ལྷ་ཁྱེད་རྣམས་ནི་བག་མེད་པ་ལ་གནས་པ་ཡིན་ནོ། །ལེགས་པ་ཐམས་ཅད་ཀྱི་ནང་ན་ནི་བག་ཡོད་པ་ནི་གཏེར་ཡིན་ལ། བག་མེད་པ་ནི་དོན་མེད་པ་ཡིན་ནོ། །དེ་ནས་ལྷ་དེ་རྣམས་ཀྱིས་ཡུན་རིང་མོ་ཞིག་ཏུ་བརྒྱ་བྱིན་ལ་མངོན་པར་བསྟོད་ནས་གང་ནས་འོངས་པ་དེ་ཉིད་ནས་ནམ་མཁའ་ལ་འགྲོ་བར་བྱེད་དེ། སྔར་ཇི་ལྟར་འོངས་པ་བཞིན་བརྒྱ་བྱིན་སྔ་ལ་ལྷ་དེ་རྣམས་ཕྱི་ནས་{{page:{number:947,folio:238a,volume:69}}}དོང་ངོ་། །དེ་ནས་བརྒྱ་བྱིན་འདི་སྙམ་སེམས་ཏེ། ཀྱེ་མ་བག་མེད་པ་ལ་གནས་པའི་ལྷ་རྣམས་ནི་འཆི་བའི་སྡུག་བསྔལ་ཁོང་དུ་མ་ཆུད་དེ། འདི་རྣམས་སྐྱོ་བ་བསྐྱེད་པར་བྱ་བའི་ཕྱིར། བདག་གི་གོར་མ་ཆག་པར་སྤྲུལ་པ་ཞིག་བྱའོ་སྙམ་མོ། །དེ་ནས་བརྒྱ་བྱིན་གྱི་རྫུ་འཕྲུལ་གྱིས་སྲིད་པ་བར་མ་པའི་སྤྲུལ་པ་བྱས་པ་གང་ཡིན་པ་དེ་དག་ལྷ་དེ་རྣམས་ལ་བསྟན་ཏེ། ཚལ་དང་ཉེ་བའི་ཚལ་དང་རིའི་ཟོམ་དང་པད་མའི་ཚལ་རྣམས་སུ་ཡོ་བྱད་མཁོ་བ་ཉེ་བར་བསྟེན་པ་གང་ཡིན་པ་དེ་དག་གིས་ལྷན་ཅིག་རྩེས་གླུ་བླངས་དགའ་བར་བྱས་ཤིང་དགའ་དགུར་སྤྱད་པ་དང་བྱད་གཟུགས་ཆེ་ཞིང་འོད་ལྷག་པར་བཟང་བ་དེ་དག་འཆི་ཞིང་དབང་ཕྱུག་དང་ལྷ་མོའི་འཁོར་རྣམས་ཀྱིས་ནི་བཏང་། དབང་ཐང་ཐམས་ཅད་དང་སྐལ་བ་བཟང་པོ་ཐམས་ཅད་ནི་ཟད། བཞིན་ནི་མོག་མོག་པོར་གྱུར། སེམས་ཅན་དམྱལ་བར་སྐྱེ་བར་འགྱུར་བ་གང་དག་ལིག་རིས་ནི་ལག་པ་རྒྱབ་ཏུ་བཅིངས། རྟག་ཏུ་ངུས་པའི་མིག་དང་བཞིན་མཆི་མས་ནི་གཤེར། དུ་བ་འཐུལ་བའི་མུན་པ་དང་མེས་ནི་ཡོངས་སུ་བསྐོར། གཤིན་རྗེའི་མི་རྣམས་ཀྱིས་སྤྱོ་བརྒྱད་ཅིང་། ཤིན་ཏུ་བཀྲེས་པ་དང་སྐོམ་པས་གདུངས་པའི་བཞིན་འཇིགས་པ་ཉམ་ང་བ་ཆེན་པོར་ནི་བདས། ལུས་ཚལ་ཤིང་བསྲེགས་པ་ལྟ་བུ་དག །མི་ཤིན་ཏུ་འཇིགས་འཇིགས་ལྟར་འདུག་པ་རྣམས་ཀྱིས་དེད་པར་བྱེད་པ་ན། མི་སྡུག་པར་སྒྱུར་བ་ཆ་བྱད་སྣ་ཚོགས་ནི་ཐོགས། ལུས་དང་གཟུགས་རྣམ་པ་སྣ་ཚོགས་སུ་འདུག་པའི་ལག་པ་དག་ན་རལ་གྲི་དང་དབྱུག་པ་དང་ཞགས་པ་ནི་ཐོགས། གཞན་དག་ནི་ལྷའི་འཇིག་རྟེན་དེར་འགྲོ་བར་བྱེད་ལ། གཞན་དག་ནི་འབབས་པར་བྱེད་པ་དེ་རྣམས་ཀྱིས་རི་རབ་དེ་ལ་ཀུན་ནས་ཁྱབ་པར་ལྷགས་ནས། དེ་རྣམས་ཀུན་ནས་འོང་བར་བྱེད་ཅིང་འཇུག་པར་བྱེད་དོ། །ཞུགས་པ་གང་ཡིན་པ་དེ་དག་གིས་ལྷ་རྣམས་བཟུང་ནས། ཞགས་པ་རྣམ་པ་སྣ་ཚོགས་ཀྱིས་བཅིངས་ཏེ་ཐུར་དུ་ཁྲིད་པར་བྱེད་ལ། རྒྱ་ལྕག་རྣམས་ཀྱིས་ཀྱང་རྡོབ་པར་བྱེད་སྤྱོ་བར་བྱེད། མེའི་ཕྲེང་བ་འབར་བ་འཁྲིགས་པའི་ཚོགས་ཀྱིས་གདུང་བར་བྱེད་པ་དེ་བཞིན་དུ་སེམས་ཅན་{{page:{number:948,folio:238b,volume:69}}}དམྱལ་བ་ག་ལ་བ་དེར་འདྲེན་པར་བྱེད་དོ། །གཤིན་རྗེའི་མི་ལག་ན་ཞགས་པ་ཐོགས་ཤིང་། ཁྲོ་བ་དེ་དག་ཕན་ཚུན་དུ་འདི་ལྟར་གཤིན་རྗེའི་ཕོ་ཉ་རྣམས་རིངས་པར་ཤོག་རིངས་པར་ཤོག །བག་མེད་ཅིང་བག་མེད་པར་གནས་པའི་ལྷ་འདི་དག་ཇི་ལྟར་ཡང་ཡང་བག་མེད་པར་མི་འགྱུར་བའམ་བག་མེད་པར་མི་གནས་པ་དེ་ལྟར་སེམས་ཅན་དམྱལ་བ་རྣམས་ཀྱི་ནང་དུ་བདག་ཅག་གིས་གདུལ་བར་བྱའོ་ཞེས་སྨྲ་སྟེ། དེ་ལྟར་ཧ་ཧ་ཞེས་སྒྲ་འདོན་ཅིང་། རིའི་རྒྱལ་པོ་རི་རབ་ཀྱི་ནམ་མཁའ་ལས་འབབ་པར་བྱེད་དོ། །དེ་ནས་སྟེང་དང་འོག་དང་ངོས་ཀྱི་གནས་དེ་དག་ཐམས་ཅད་བརྒྱའམ་སྟོང་ངམ་ཁྲིའམ་བྱེ་བར་འཇོམས་ཤིང་ཀུན་གྱིས་ནམ་མཁའ་དེ་བར་མཚམས་མེད་པར་ཁྱབ་པར་འཁོད་ནས། འཕེལ་བ་དང་འགྲིབ་པར་བྱེད་ཅིང་འདི་ལྟར་ཁྱེད་རྣམས་ཀྱིས་འདོད་པ་མྱོང་བ་དང་ཡན་ལག་ལྔ་དང་ལྡན་པ་གང་ཡིན་པ་དེ་དག་གཤིན་རྗེའི་མིའི་ཞགས་པ་རྣམས་ཀྱིས་བཅིངས་ནས། གཤིན་རྗེའི་འཇིག་རྟེན་དུ་རྟའི་ཤུགས་བཞིན་དུ་ཁྲིད་པ་ན། ཁྱེད་ལ་ཕན་པ་ཅི་བྱེད་ཅེས་ཀུན་ནས་སྤྱོ་བར་བྱེད་དོ། །དེ་ལྟར་སེམས་ཅན་དམྱལ་བར་སྐྱེ་བ་གང་ཡིན་པ་དེ་དག་དེ་བཞིན་དུ་རིས་འཐུན་པའི་ལྷ་ལེགས་པར་བྱས་པའི་སེམས་དང་ལྡན་པ་དེ་རྣམས་ཀྱིས་མཐོང་ངོ་། །དེ་ནས་སྲིད་པ་བར་མ་པའི་ལྷ་གང་ཡིན་པ་དེ་དག་ལ་འདི་ལྟར་གཤིན་རྗེའི་མི་རྣམས་ཀྱིས་ཚིགས་སུ་བཅད་དེ་སྨྲས་པ། འདོད་པ་རྣམས་ལ་ཆགས་པའི་བློས། །ཁྱེད་ཀྱིས་ལེགས་བྱས་མ་སྤྱད་པ། །གང་ཡིན་བདེ་དང་བྲལ་བ་དེའི། །འབྲས་བུ་འདི་ནི་ཉེ་བར་གནས། །བག་མེད་པ་ལ་དགའ་བའི་ལྷ། །བྱ་བ་རྣམས་ལ་འཇུག་བྱེད་གང་། །དེ་ནི་ཕྱི་ནས་འཆི་བའི་ཚེ། །རང་གི་སེམས་ཀྱིས་གདུང་བར་བྱེད། །ཇི་ལྟར་དབང་པོ་ལྔ་དག་ལས། །བྱུང་བའི་བག་མེད་སྲེག་བྱེད་པ། །དེ་ལྟར་མེ་ཡིས་སྲེག་མི་བྱེད། །མཚོན་ཆས་ཀྱང་ནི་གཅོད་མི་བྱེད། །ཇི་ལྟར་བདེ་གཞི་སྡུག་བསྔལ་ལ། །དེ་ལྟར་བཤེས་གཞི་དགྲར་འགྱུར་བ། །བག་མེད་བསྟེན་ལས་འབྱུང་འགྱུར་ཏེ། །དེ་བས་དེ་ནི་ཡོངས་སུ་སྤོངས། །བག་མེད་སྲེད་དང་འདྲེས་པ་དང་། །འདོད་ཆགས་དེ་{{page:{number:949,folio:239a,volume:69}}}ཡི་རྗེས་འབྲེལ་པ། །དགྲ་གསུམ་འདི་ནི་མི་བཟད་དེ། །མི་ཡི་བདེ་བ་འཇིག་པར་བྱེད། །རྒོད་པ་དང་ནི་སྡིག་པར་འདྲེ། །ལེ་ལོ་དེ་བཞིན་བརྐམ་ཆགས་ཉིད། །ཚུལ་ཁྲིམས་དག་ཀྱང་སྤོང་བྱེད་པ། །དེ་དག་སེམས་ཅན་དམྱལ་བའི་རྒྱུ། །ཚུལ་ཁྲིམས་གང་ཞིག་བདེ་ལ་བསིལ། །ཡོངས་སུ་གྱུར་པའང་བསིལ་བ་ལ། །རྟག་ཏུ་རྨོངས་པ་མི་སྟེན་ན། །དེ་ནི་ཕྱིས་ནས་ཡོངས་སུ་གདུང་། །ཆང་འཐུང་དེ་བཞིན་འཚེ་བ་དང་། །གཞན་གྱི་བུད་མེད་མངོན་པར་དགའ། །ཆགས་ཤིང་བློ་གྲོས་འཐབ་པ་ཉིད། །དེ་ནི་སེམས་ཅན་དམྱལ་བའི་རྒྱུ། །ཕྲ་མ་སྡིག་དང་འདྲེ་བ་དང་། །ཡང་དག་སྡོམ་མེད་ལོག་པར་ལྟ། །སེམས་ལ་ཅལ་ཅོལ་མང་བ་ཉིད། །མི་ནི་རྟག་ཏུ་འཇིགས་པར་བྱེད། །བརྣབ་སེམས་ཚིག་རྩུབ་བཅས་པ་དང་། །མངོན་པའི་ང་རྒྱལ་ལོག་པར་སྨྲ། །དེ་ནི་འཇིག་རྟེན་འདིར་མི་ཕན། །ཕ་རོལ་ཏུ་ཡང་ཕན་མི་འགྱུར། །དགེ་བ་རྣམས་ཀྱིས་རྟག་ཏུ་སྤོང་། །མི་དགེ་རྣམས་ཀྱིས་སྟེན་བྱེད་པ། །ལས་འདི་ལ་ནི་མ་དད་ན། །དོན་མེད་རྣམས་ཀྱི་གཞི་འདི་ཡིན། །སེམས་ཅན་རྣམས་ཀྱི་བདེ་སྡུག་གང་། །ལས་ཀྱི་འབྲས་བུ་མ་རིག་ལ། །རྒྱུ་འབྲས་ལ་ནི་རྨོངས་པ་དེ། །ཕྱི་ནས་གདུང་བས་གདུངས་པར་འགྱུར། །གང་ཞིག་ལོག་པར་སྨྲ་ལ་བརྩོན། །རྟག་ཏུ་མཁས་ལྟར་ང་རྒྱལ་ཅན། །ཕྱི་ནས་ཉོན་མོངས་བྱུང་བའི་ཚེ། །དེ་ཡིས་ལས་ཀྱི་འབྲས་བུ་རྟོགས། །གང་ཞིག་འཇིག་རྟེན་འདིར་འཁྱམ་ཞིང་། །གང་ཞིག་སྡུག་བསྔལ་དེས་བྱིང་བ། །མ་རིག་པ་ཡིས་དེ་བསྐྱེད་ཅེས། །དེ་བཞིན་གཤེགས་པ་རྣམས་གསུང་ངོ་། །དེ་ལྟར་བརྒྱ་བྱིན་གྱིས་སྤྲུལ་པའི་གཤིན་རྗེའི་མི་དེ་རྣམས་སྲིད་པ་བར་མ་དེ་དག་ལ་གཏམ་རྗོད་ཅིང་སྤྱོ་བར་བྱེད་དོ། །དེ་ནས་ཡང་བརྒྱ་བྱིན་དེ་ལྷ་དེ་རྣམས་ལ་གང་དུད་འགྲོ་རྣམས་ཀྱི་ནང་དུ་སྐྱེ་བའི་སྤྲུལ་པ་སྟོན་པར་བྱེད་དོ། །དེ་རྣམས་ཀྱི་སྲིད་པ་བར་མ་པར་དེ་དག་དང་ཚུལ་འཐུན་པ་གཟུགས་བརྙན་དུ་གྱུར་པ། དེ་དང་འཐུན་པ་རྒྱའི་འབུར་ལྟར་གྱུར་པ། སྲིད་པ་བར་མ་པའི་གཟུགས་རྣམ་པ་དུ་མ་དག་བྱུང་སྟེ། དེ་དག་གཅིག་{{page:{number:950,folio:239b,volume:69}}}ལ་གཅིག་ཟ་བ་དང་གསོད་པ་དང་ངོ་བོ་ཡོད་པ་དང་ངོ་བོ་མེད་པར་བྱེད་པ་དང་འཇིགས་པ་ཆེན་པོ་སྐྱེད་པ་ན། དེར་ལྷ་ཡིད་རྨོངས་པ་གང་ཡིན་པ་དེ་དག་གིས་མཐོང་ངོ་། །དེ་ནས་ཡང་བརྒྱ་བྱིན་དེ་ལྷ་དེ་རྣམས་ལ་གང་ཡི་དགས་རྣམས་ཀྱི་ནང་དུ་སྐྱེ་བའི་སྤྲུལ་པ་སྟོན་པར་བྱེད་དེ་འདི་ལྟ་སྟེ། ལུས་བཀྲེས་པ་དང་སྐོམ་པས་གདུངས་པ། བཞིན་རྟག་ཏུ་སྐྲས་མུན་པར་ཁེབས་པ། བཞིན་ཤིན་ཏུ་འཇིགས་འཇིགས་ལྟར་འདུག་པ། ལུས་ཚལ་ཤིང་བསྲེགས་པ་ལྟར་འདུག་པ། བྱ་རོག་དང་འུག་པ་རྣམས་ཀྱིས་མིག་དང་རྣ་བ་དང་སྣ་དང་ལྕེ་བཏོགས་པ་དག་ལྷའི་འཇིག་རྟེན་དེ་ནས་འོག་གི་ནམ་མཁའ་དེ་ལ་ལྟུང་བར་མཐོང་ངོ་། །དེ་ལྟར་ལྷ་དེ་རྣམས་ཀྱིས་སྤྲུལ་པ་ཤིན་ཏུ་འཇིགས་འཇིགས་ལྟར་འདུག་པ། རབ་ཏུ་དངངས་པར་བྱེད་པ་དེ་དག་མཐོང་བ་དང་། དེ་རྣམས་ཀྱིས་བརྒྱ་བྱིན་དེ་ལ་བལྟས་ནས་སྨྲས་པ། བརྒྱ་བྱིན་སྔོན་མ་མཐོང་བའི་ལྷ་མ་ཡིན་ནམ། དེ་དང་ཚུལ་འཐུན་པ་གཞན་རྣམས་ཀྱིས་ལྷ་འདི་དག་ལ་ལིག་རིས་ཕྱིན་ཅི་ལོག་ཏུ་བཅིངས་ནས་ཁྲིད་ན་ཅི་སྟེ་བཏང་སྙོམས་སུ་བཞུགས། རི་རབ་མ་ལུས་པར་ཁྱབ་པ་ལྷ་མ་ཡིན་གྱི་གཟུགས་འདི་དག་ནི། སྔོན་ཆད་ལྷ་དང་ལྷ་མ་ཡིན་ཐམས་ཅད་གཡུལ་འགྱེད་པ་ན་བདག་ཅག་གིས་མ་མཐོང་སྟེ། གནས་འདིར་ནི་སྔོན་ཆད་ལྷ་མ་ཡིན་ཀུན་ལན་འགའ་ཡང་མ་མཆིས་པ་ལགས་ན། བརྒྱ་བྱིན་ཅི་ཆོས་ཉམས་ལགས་སམ། འདི་ལྟར་འཇིག་རྟེན་སྐྱོང་བ་དག་སུམ་ཅུ་རྩ་གསུམ་གྱི་དབང་ཕྱུག་ཁྱོད་དང་བདག་ཅག་ལ་དུས་དུས་སུ་སྒྲོལ་བ་ལགས་ན། འཇིག་རྟེན་ན་ཕར་འཛིན་པ་དང་མར་འཛིན་པ་དང་དགེ་སྦྱོང་དུ་འཛིན་པ་དང་བྲམ་ཟེར་འཛིན་པ་དང་རིགས་ཀྱི་རྒན་རབས་ལ་རི་མོར་བགྱིད་པ་དག་མ་མཆིས་སམ། བརྒྱ་བྱིན་འཇིག་རྟེན་ན་སངས་རྒྱས་མཆོད་པ་མ་མཆིས་སམ། ཆོས་མཆོད་པ་མ་མཆིས་སམ། དགེ་འདུན་མཆོད་པ་མ་མཆིས་སམ། རྒྱུ་དང་འབྲས་བུའི་དེ་ཁོ་ན་ཉིད་འཚལ་བ་མ་མཆིས་སམ། ཅི་ན་ལྷ་འདི་རྣམས་ཤིན་ཏུ་འཇིགས་པར་བགྱིད། སུམ་ཅུ་རྩ་གསུམ་གྱི་དབང་ཕྱུག་གླང་པོ་ཆེའི་རྒྱལ་པོ་ས་སྲུང་གི་བུ་ལ་བཅིབས་ལ་གཡུལ་བཤམ་དུ་གསོལ། {{page:{number:951,folio:240a,volume:69}}}ལྷ་མཚོན་ཆ་སྣ་ཚོགས་ཐོགས་པ་རྣམས་གོ་བསྐོན་དུ་གསོལ། རྔ་བོ་ཆེ་བརྡུང་དུ་གསོལ། ཁྱོད་དང་བདག་ཅག་གཡུལ་དུ་ཆ་བར་བགྱིའོ་ཞེས་རིས་འཐུན་པའི་ལྷ་ཁ་ཅིག་བརྒྱ་བྱིན་ལ་དེ་སྐད་སྨྲ་ལ། གཞན་ཁ་ཅིག་ནི་ངོ་མཚར་ཆེ་བ་འདི་དག་མཐོང་ནས་ཡིད་ཤིན་ཏུ་མི་དགའ་ལ། རབ་ཏུ་འཇིགས་པའི་མིག་དང་བཞིན་མོག་མོག་པོར་གྱུར་ནས་བརྒྱ་བྱིན་ཉིད་ལ་སྐྱབས་སུ་སོང་སྟེ། ལྷའི་དབང་པོ་བདག་ཅག་གི་གནས་འདིར་སྔོན་མ་མཐོང་བའི་ལྷ་མ་ཡིན་རྣམས་མཆིས་ཀྱིས་བདག་ཅག་བསྐྱབ་ཏུ་གསོལ། བདག་ཅག་བསྐྱབ་ཏུ་གསོལ་ཞེས་སྨྲའོ། །དེ་ལྟར་འཇིགས་པས་དཀྲུགས་པ་གཞན་དག་བརྒྱ་བྱིན་གྱི་དྲུང་དུ་དོང་ནས་སྨྲས་སོ། །ལྷ་གཞན་དག་ཕྱིས་དགེ་བར་འགྱུར་བ་གང་ཡིན་པ་དེ་དག་གིས་སྤྲུལ་པ་དེ་མཐོང་ནས། དེ་ནས་ཡང་སྙིང་འཇིགས་པ་རྣམས་ལྷའི་འདུན་ས་ཆོས་བཟང་ག་ལ་བ་དེར་བརྒྱུགས་སོ། །ཡང་མཚོན་ཆ་དོན་དུ་གཉེར་བ་གཞན་དག་གིས་ནི་ཚལ་དང་ཉེ་བའི་ཚལ་རྣམས་སུ་བརྒྱུགས་སོ། །དེར་མཚོན་ཆ་དོན་དུ་གཉེར་བ་གང་ཡིན་པ་དེ་དག་གིས་སྤྲུལ་པ་དེ་མཐོང་ཡང་བརྒལ་བའམ། གཟུང་བར་མི་ནུས་ཏེ་མཐོང་བ་ཁོ་ནར་ཟད་དེ་དཔེར་ན་མེ་ལོང་གི་ནང་ན་གཟུགས་བརྙན་མཐོང་ཡང་གཟུང་བའམ། བརྒལ་བར་མི་ནུས་པ་བཞིན་ནོ། །བརྒྱ་བྱིན་དེས་སྤྲུལ་པ་གཞན་བྱས་པ་ནི་ཇི་ལྟར་ལྷ་མ་ཡིན་གྱི་གཙོ་བོ་སྒྲ་གཅན་དང་བརྟན་པ་ལ་སོགས་པ་དེ་ལྟར་འདྲེན་པར་བྱས་ཏེ། གཙོ་བོ་ཐམས་ཅད་ལིག་རིས་ལག་པ་ཕྱིན་ཅི་ལོག་ཏུ་བཅིངས་ནས་རྒྱ་ལྕག་རྣམས་ཀྱིས་འཇུ་བར་བྱེད། མཚོན་ཆ་རྣམས་ཀྱིས་གཤེག་པར་བྱེད་ཅིང་སྤྱོ་བར་བྱེད་དོ། །ལིག་རིས་ལག་པ་ཕྱིན་ཅི་ལོག་ཏུ་བཅིངས་པ་དེ་དག་སྙིང་རྗེ་རྗེ་སྐད་དུ། ངུ་སྐད་འབྱིན་ཅིང་སྨྲེ་སྔགས་འདོན་ཏེ། ལྷ་མ་ཡིན་རྣམས་ལ་ཡང་ལྷ་རྣམས་ཀྱིས་སྡུག་བསྔལ་སྤྲུལ་པ་དེའི་ནང་ན་སྣང་བ་གང་ཡིན་པ་དེ་དག་སྟོང་འགྱུར་དུ་སྣང་ངོ་། །དེ་དག་གིས་ཀྱང་སྤྲུལ་པ་གང་ཡིན་པ་དེ་མཐོང་བ་དང་། ཡང་དང་ཡང་ཤིན་ཏུ་འཇིགས་སྐྲག་ཅིང་ངོ་མཚར་དང་འདྲེས་པ་རྣམས། དེ་ནས་ཡང་ལྷའི་རྒྱལ་པོ་བརྒྱ་བྱིན་དེ་ག་ལ་བ་དེར་དོང་ནས། དེ་དག་གིས་{{page:{number:952,folio:240b,volume:69}}}ཡང་བརྒྱ་བྱིན་ལ་སྨྲས་པ། བརྒྱ་བྱིན་ཤིན་ཏུ་དཔུང་ཆེ་བ་འདི་དག་སུ་ལགས། ཤིན་ཏུ་སྤྲོ་བ་ཆེ་བ་འདི་དག་སུ་ལགས། འདི་ལྟར་ལྷ་དང་ལྷ་མ་ཡིན་གཙོ་བོ་གང་ལགས་པ་དེ་དག་ལིག་རིས་ལག་པ་ཕྱིན་ཅི་ལོག་ཏུ་བཅིངས་ནས་ཁྲིད་པར་བགྱིད་ལ། རྡེག་པར་བགྱིད། གསོད་པར་བགྱིད། སྤྱོ་བར་བགྱིད་པ་དང་ཤིན་ཏུ་སྤུ་ཟིང་ཞེས་བགྱིད་པ་ངོ་མཚར་ཆེ་བ་འདི་དག་ཅི་ལགས། བརྒྱ་བྱིན་བདག་ཅག་དང་ཉེ་བ་ན་མཆིས་པ་འདི་དག་སུ་ལགས་མཁྱེན་ཏམ། ལྷ་དང་ལྷ་མ་ཡིན་གཞིག་པར་བགྱི་བའི་སླད་དུ་ལྷགས་པ་འཇིག་རྟེན་ཐམས་ཅད་གཞོམ་པར་བགྱི་བ་ལ་བརྩོན་པ། འདི་དག་བདག་ཅག་ཡོང་ཡེ་གློ་བར་མ་ཆུད་ན་སུ་ལགས། གལ་ཏེ་མཁྱེན་ན་འདི་དག་བདག་ཅག་ལ་བཀའ་སྩལ་དུ་གསོལ། ཇི་སྟེ་མི་མཁྱེན་ན་དེ་དག་ལ་ལན་ཅི་བགྱི་བ་དགོངས་སུ་གསོལ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་གཅིག་པ། དེ་ནས་བརྒྱ་བྱིན་འདི་སྙམ་དུ་སེམས་ཏེ། བག་མེད་པ་ལ་གནས་པའི་ལྷ་འདི་དག་ནི་དེ་ཁོ་ན་ཉིད་ཁོང་དུ་མ་ཆུད་ལ་ཆོས་ལ་སྐྱབས་སུ་འགྲོ་བ་ལ་ཡང་བརྩོན་པ་མ་ཡིན་ནོ། །དེ་རྣམས་ཀྱི་དྲེགས་པ་བསལ་བར་བྱ་བའི་ཕྱིར་ངས་སྤྲུལ་པ་འདི་དག་བྱས་པར་ཟད་དེ། ད་འདི་རྣམས་ཡིད་བྱུང་བ་དང་སེམས་ལས་སུ་རུང་བར་འགྱུར་ལ། སེམས་ཤིན་ཏུ་ལས་སུ་རུང་བའི་ལྷ་གང་ཡིན་པ་དེ་རྣམས་ལ་ད་བདག་གིས་བཤད་པར་བྱའོ་སྙམ་མོ། །དེ་ནས་སེམས་ལས་སུ་རུང་བར་རིག་ནས་བརྒྱ་བྱིན་དེས་སྨྲས་པ། འདི་ལྟར་ཉོན་ཅིག །ཤིན་ཏུ་དཔུང་ཆེ་བ་གཟུགས་ཤིན་ཏུ་བཟོད་པར་དཀའ་བ་ཀུན་ནས་གཞན་འཇོམས་པར་བྱེད་པ་གང་ཡིན་པ་འདི་དག་ནི། ལྷ་འདི་དག་ཐམས་ཅད་ཀྱི་དཔུང་རྣམས་ཀྱིས་ཕྱིར་གཞིལ་བའམ། སྔགས་རྣམས་ཀྱིས་ཀྱང་ཕྱིར་བཟློག་པར་མི་ནུས་སོ། །ཁྱེད་པས་ཁྱད་པར་དུ་འཕགས་པ་གཞན་གང་ཡིན་པ་དེ་དག་གིས་ཀྱང་འདི་དག་ལ་མི་བཟོད་ན། གང་བྱད་གཟུགས་དང་མདོག་དང་དབང་ཕྱུག་དམན་པ་ཁྱེད་ལྟ་སྨོས་ཀྱང་ཅི་དགོས། གཤིན་རྗེའི་ཕོ་ཉ་འདི་དག་ནི་ཕོ་ཉ་ནག་པོ་ཞེས་བྱ་སྟེ། གང་འཆི་བའི་དུས་ལ་ཉེ་བར་གནས་པ་ལས་དང་ཉོན་མོངས་པས་{{page:{number:953,folio:241a,volume:69}}}ཉེ་བར་སྦྲེལ་བའི་སྲོག་ཆགས་རྣམས་བཅིངས་ནས། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་ཁྲིད་པར་བྱེད་དོ། །འདི་ནི་འཁོར་བ་ཐམས་ཅད་དུ་གཏོགས་པའི་སེམས་ཅན་ཐམས་ཅད་ཀྱི་ཆོས་ཉིད་དུ་གནས་པ་ཡིན་ནོ། །འཁོར་བར་གཏོགས་པའི་སེམས་ཅན་རྣམས་ཀྱི་ཆོས་བརྒྱད་ཡོད་དེ་བརྒྱད་གང་ཞེ་ན། སྐྱེས་ནས་འཆི་བ་ནི་གནས་དང་པོ་ཡིན་ནོ། །ནད་མེད་པ་ན་བ་ནི་གནས་གཉིས་པ་ཡིན་ནོ། །ལང་ཚོ་རྒ་བ་ནི་གནས་གསུམ་པ་ཡིན་ནོ། །ལྡན་པ་ལས་མི་ལྡན་པ་ནི་གནས་བཞི་པ་ཡིན་ནོ། །འཇིག་རྟེན་འདི་ནི་ལས་བདག་གིར་བྱ་བ་ལས་ཀྱི་བགོ་སྐལ་ལ་སྤྱོད་པ་ལས་ལ་རྟོན་པ་ཡིན་ཏེ། ཇི་ལྟ་ཇི་ལྟར་དགེ་བའམ། སྡིག་པ་བྱེད་པ་དེ་ལྟ་དེ་ལྟར་ལས་དག་ལ་སྤྱོད་པར་འགྱུར་བ་ནི་གནས་ལྔ་པ་ཡིན་ནོ། །དགའ་བ་དང་ཡིད་དུ་འོང་བ་འདི་དག་ཐམས་ཅད་ལས་དངོས་པོ་ཐ་དད་པ་དང་དངོས་པོ་མེད་པ་དང་དམས་པ་དང་མི་ལྡན་པ་དང་བྲལ་བ་འདི་ནི་གནས་དྲུག་པ་ཡིན་ནོ། །འཇིག་རྟེན་ན་མི་སླུ་བ་ནི་གཞན་གྱིས་བསོད་ནམས་སམ་སྡིག་པ་བྱས་པ་གཞན་ལ་འགྲོ་བར་འགྱུར་རོ་ཞེས་བྱ་བ་འདི་ནི་གནས་མེད་ལ་ཆོས་ཉིད་འདི་ནི་འགྲོ་བ་ལ་མི་སླུ་བ་ཡིན་ཏེ། འདི་ནི་གནས་བདུན་པ་ཡིན་ནོ། །འགྲོ་བ་བག་མེད་པ་དག་རེས་འགའ་དགེ་བར་འགྱུར་རོ་ཞེས་ཟེར་བ་འདི་ནི་གནས་མེད་དེ། གནས་བརྒྱད་པོ་གང་རྣམས་ཀྱིས་འཁོར་བ་འདིར་འཇུག་པའི་གནས་ནི་བརྒྱད་པོ་འདི་དག་ཡིན་ནོ། །འདི་ལྟར་ཆོས་འདི་རྣམས་ནི་ངོ་བོ་ཉིད་དུ་གནས་པ་ཡིན་ཏེ། རྒྱུ་རྐྱེན་ལས་བྱུང་བ་འདི་དག་ནི་མགྱོགས་པས་བཟློག་པའམ་དཔུང་གིས་ཕྱིར་བཟློག་པར་མི་ནུས་སོ། །དེ་བཞིན་དུ་གཤིན་རྗེའི་མི་འདི་དག་དཔུང་ངམ་མགྱོགས་པས་བཟློག་པར་མི་ནུས་ལ་གཟུང་བར་ཡང་མི་ནུས་ཏེ། འདི་ནི་འཁོར་བ་ཐམས་ཅད་ཀྱི་ཆོས་ཉིད་ཡིན་ནོ། །གང་དག་སྡིག་པ་བྱེད་པ་དེ་དག་ལ་འདི་དག་གིས་གཤིན་རྗེའི་འཇིག་རྟེན་དུ་ཆད་པས་གཅོད་པར་བྱེད་དེ། ལྷ་དང་ལྷ་མ་ཡིན་དང་སེམས་ཅན་དམྱལ་བ་དང་གནོད་སྦྱིན་དང་སྲིན་པོ་དང་ཤ་ཟ་དང་ཀླུ་ལ་སོགས་པ་སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེས་པའི་སེམས་ཅན་རྣམས་ལ་འདི་{{page:{number:954,folio:241b,volume:69}}}དག་རྣམ་པ་དུ་མར་ཆད་པས་གཅོད་པར་བྱེད་དོ། །དེ་ནས་ལྷ་རྣམས་ཀྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་འདི་ལྟར་ཐབས་ཀུན་གྱིས་བདག་ཅག་འདི་དག་གི་དབང་དུ་མཆི་བར་མི་འགྱུར་བའི་ཐབས་བསྒྲུབ་པ་དེ་མཁྱེན་ལགས་སམ། དེ་ནས་བརྒྱ་བྱིན་གྱིས་དེའི་ཚེ་ལྷ་དེ་རྣམས་ལ་འདི་སྐད་སྨྲས་སོ། །ཐབས་ཡོད་དེ་ཐབས་གང་གིས་ལྷ་རྣམས་ལ་འདི་དག་གིས་ཅུང་ཟད་ཀྱང་བྱར་མི་ནུས་སོ། །ལྷ་རྣམས་ཀྱི་ཐབས་དེ་ཡང་གང་ཞེ་ན་འདི་ལྟ་སྟེ། ཆོས་གཅིག་ཅིག་སྤང་བར་བྱ་སྟེ། འདི་ལྟ་སྟེ་བག་མེད་པའོ། །ཆོས་གཉིས་ཤིག་བསྒོམ་པར་བྱ་སྟེ། ཞི་གནས་དང་ལྷག་མཐོང་ངོ་། །སྐྱོན་གསུམ་ཞིག་སྤང་བར་བྱ་སྟེ་འདི་ལྟ་སྟེ། འདོད་ཆགས་དང་ཞེ་སྡང་དང་གཏི་མུག་རྣམས་སོ། །འཕགས་པའི་བདེན་པ་བཞི་ཤེས་པར་བྱ་སྟེ། སྡུག་བསྔལ་དང་ཀུན་འབྱུང་དང་ལམ་དང་འགོག་པ་ནི་སྡུག་བསྔལ་འགོག་པའོ། །ལྔ་ཞིག་དོན་དུ་ལེགས་པར་སྲུང་ཞིང་དེ་ཁོ་ན་ཉིད་ཡོངས་སུ་ཤེས་པར་བྱ་བ་ནི་འདི་ལྟ་སྟེ། གཟུགས་ལ་སོགས་པ་ཡུལ་ལྔའོ། །དྲུག་ཅིག་ལེགས་པར་བསྲུང་བར་བྱ་བ་ནི་འདི་ལྟ་སྟེ་དབང་པོ་དྲུག་གོ། །བདུན་ཞིག་ལེགས་པར་ཤེས་པར་བྱ་སྟེ། བྱང་ཆུབ་ཀྱི་ཡན་ལག་བདུན་ནོ། །ལམ་བརྒྱད་ཀྱིས་འགྲོ་བར་བྱ་སྟེ། ཡང་དག་པའི་རྟོག་པ་ལ་སོགས་པས་སོ། །སེམས་ཅན་དགུའི་གནས་ཡོངས་སུ་ཤེས་པར་བྱ་སྟེ། དེ་རྣམས་ཀྱི་ལས་ཀྱི་འབྲས་བུ་ཐོབ་པའོ། །ས་ཆེན་པོ་བཅུ་ཤེས་པར་བྱ་ཞིང་། བསྒོམ་པ་བཅུ་གཅིག་ཤེས་པར་བྱ། སྐྱེ་མཆེད་བཅུ་གཉིས་ཤེས་པར་བྱ། དྲན་པ་བཅུ་གསུམ་དྲན་པར་བྱ། སེམས་ཀྱི་རྣམ་པ་བཅུ་བཞི་བསྒོམ་པར་བྱ། དངོས་པོ་བཅོ་ལྔ་ཡོངས་སུ་ཤེས་པར་བྱ། དབུགས་འབྱུང་བ་དང་རྔུབ་པ་དྲན་པ་རྣམ་པ་བཅུ་དྲུག་ཤེས་པར་བྱ། སྲིད་པ་བར་མ་པའི་འགྲོ་བ་དང་འབྲེལ་པ་ཟག་པ་བཅུ་བདུན་སྤང་བར་བྱ། ཁམས་བཅྭ་བརྒྱད་ཀྱི་མཚན་ཉིད་ཡོངས་སུ་ཤེས་པར་བྱ། སྲིད་པ་བར་མ་པའི་བཅུ་དགུ་ཡོངས་སུ་ཤེས་པར་བྱ། འདོད་པའི་ཁམས་སུ་ཉེ་བར་འགྲོ་བར་སེམས་ཅན་གྱི་གནས་ཉི་ཤུ་དང་དེ་དག་གི་འགྲོ་བ་དང་རིས་དང་ཉོན་མོངས་པ་འབྱུང་བ་རྣམས་ཡོངས་སུ་{{page:{number:955,folio:242a,volume:69}}}ཤེས་པར་བྱ་སྟེ། དེ་དག་ཤེས་ན་ལྷའམ་མི་དག་ངན་སོང་གི་གནས་གསུམ་དུ་དེ་རྣམས་ཀྱི་དབང་དུ་མི་འགྱུར་ཏེ་དེ་དག་འཇུག་པའི་ཡུལ་མ་ཡིན་ནོ། །དགེ་བའི་ཆོས་ཐམས་ཅད་བསྐྱེད་པར་བྱ་བའི་ཕྱིར། ལྷའམ་མིའི་དགེ་བའི་རྩ་བ་ཡང་དག་པར་བཟུང་བ་ལ་ངན་སོང་གི་འཇིགས་པ་མི་འབྱུང་བ་ལ་འཆི་བའི་ཚེ་ཡང་། གཤིན་རྗེའི་མི་བྱད་མི་སྡུག་པར་བསྒྱུར་བ་འཇིགས་པ་སྐྱེད་པར་མི་བྱེད་དོ། །དེ་ལྟ་བས་ན་དང་པོ་ཁོ་ནར་བག་མེད་པ་ཡོངས་སུ་སྤང་བར་བྱ་སྟེ། དེ་ནི་ཕྱོགས་དཀར་པོ་ཐམས་ཅད་ཀྱི་བགེགས་སུ་གྱུར་པ་ཡིན་ནོ། །སྐྱེས་བུའི་འཇིག་རྟེན་པའི་དོན་ཡང་མ་ཡིན་ལ། འཇིག་རྟེན་ལས་འདས་པའི་བདེ་བའི་སྐལ་བར་ཡང་མི་འགྱུར་རོ། །སེམས་བག་མེད་པའི་དབང་དུ་འགྱུར་བའི་མི་ཕྱུགས་དང་མཚུངས་ཏེ། གཉིད་མ་ལོག་ཀྱང་གཉིད་ལོག་པ་ཉིད་དང་མཚུངས་སོ། །དོན་དང་དོན་མ་ཡིན་པ་དང་བསོད་ནམས་དང་བསོད་ནམས་མ་ཡིན་པ་དང་བཤེས་གཉེན་དང་བཤེས་གཉེན་མ་ཡིན་པ་དང་ཞིང་དང་ཞིང་མ་ཡིན་པ་དང་བརྗོད་པར་བྱ་བ་དང་བརྗོད་པར་བྱ་བ་མ་ཡིན་པ་དང་ཟས་དང་ཟས་མ་ཡིན་པ་དང་ཡོན་ཏན་དང་སྐྱོན་ཡིན་པ་མི་ཤེས་པ་ཡིན་ཏེ། དེ་ལྟ་བས་ན་ཐམས་ཅད་དོན་མེད་པར་བྱེད་པའི་གཞིར་གྱུར་པ། དང་པོ་ཁོ་ནར་བག་མེད་པ་ཡོངས་སུ་སྤང་བར་བྱའོ། །ཤིན་ཏུ་བག་མེད་པའི་ལྷ་དེ་དག་གཤིན་རྗེ་མིའི་དབང་དུ་ཅི་སྟེ་མི་འགྱུར། དེ་ནས་དེའི་ཚེ་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། བླུན་པོ་ཆོས་ལ་མི་དགའ་ཞིང་། །རྟག་ཏུ་བག་མེད་དགའ་བ་གང་། །དེ་ནི་འཆི་བའི་དུས་བབ་ཚེ། །གཤིན་རྗེའི་ཕོ་ཉའི་དབང་དུ་འགྲོ། །བག་མེད་པ་ནི་དུག་ལྟ་བུར། །མཁས་པ་ཡོངས་སུ་བསྲུང་བ་གང་། །དེ་ནི་འཆི་བའི་དུས་བབ་ཚེ། །སྐལ་བ་ལྡན་པ་བདེ་བར་འགྱུར། །བག་མེད་ཤིན་ཏུ་འཆི་བར་བྱེད། །བག་ཡོད་པ་ནི་བདེ་བ་ཆེ། །དེ་ལྟ་བས་ན་བདེ་འདོད་པས། །ཡིད་ལ་རྟག་ཏུ་བག་ཡོད་བྱོས། །དེ་ལ་ལྷ་དག་ཆོས་གཅིག་སྤང་བར་བྱ་སྟེ། འདི་ལྟ་སྟེ། བག་མེད་པའོ་ཞེས་གང་སྨྲས་པ། བག་མེད་པ་ལ་ཞུགས་པ་དེ་ནི་རྣམ་པ་དྲུག་ཡོད་དེ། དྲུག་གང་ཞེ་ན། འདི་ནི་མིག་གིས་གཟུགས་མཐོང་ནས་བག་{{page:{number:956,folio:242b,volume:69}}}མེད་པས་ཕྲོགས་པའི་སེམས་ཀྱིས་གཟུགས་བཟང་པོའམ། གཟུགས་ངན་པའམ། ནག་པོའམ། དཀར་པོའམ། དམར་པོའམ། རིང་པོའམ། ཐུང་ངུའམ། གྲུ་བཞིའམ། ཟླུམ་པོ་དག་གི་དེ་ཁོ་ན་ཉིད་ཁོང་དུ་མི་ཆུད་དོ། །དེ་བཞིན་དུ་བག་མེད་པས་ཕྲོགས་པའི་བློས། འཇིག་རྟེན་པའི་དེ་ཁོ་ན་ཉིད་ཀྱང་ཁོང་དུ་མི་ཆུད་ལ། བག་མེད་པས་ཕྲོགས་པའི་བློས་འཇིག་རྟེན་ལས་འདས་པའི་ཡང་ཁོང་དུ་མི་ཆུད་དོ། །དེ་བཞིན་དུ་བག་མེད་པས་ཕྲོགས་པའི་བློས་གཟུགས་དེ་ཉིད་མཐོང་ནས་ཇི་ལྟ་བ་བཞིན་ཁོང་དུ་མི་ཆུད་ལ། ལུས་ལ་ལུས་ཀྱི་རྗེས་སུ་ལྟ་བར་ཡང་མི་འགྱུར་རོ། །འཕགས་པའི་བདེན་པ་བཞི་ལ་མངོན་པར་ཞུགས་པའི་ཡིད་ཀྱིས་གཟུགས་དེ་ལ་དཔྱོད་པར་མི་བྱེད། དེ་ཁོ་ན་ཚོལ་བར་མི་བྱེད་དོ། །དེ་བཞིན་དུ་བག་མེད་པས་འཇིག་རྟེན་པའི་དོན་ཡང་མི་མཐོང་ལ། འཇིག་རྟེན་ལས་འདས་པ་ཡང་མི་མཐོང་ངོ་། །ཡང་དེ་བཞིན་དུ་དེ་བག་མེད་པས་ཕྲོགས་པའི་བློས་རྣ་བས་སྒྲ་ཐོས་ཀྱང་། གླུ་བླངས་པའམ། སྨྲས་པ་འདིའི་དོན་གང་ཡིན་པའམ། རང་གི་དོན་ནམ། དོན་མེད་པ་མི་ཤེས་ཏེ། དེ་ལྟར་འཇིག་རྟེན་པའི་དོན་མི་ཤེས་སོ། །ཆོས་མདོའི་སྡེ་དང་། ཚིགས་སུ་བཅད་པའི་སྡེ་དང་། དབྱངས་ཀྱིས་བསྙད་པའི་སྡེ་དང་། ལུང་དུ་བསྟན་པའི་སྡེ་དང་། ཆེད་དུ་བརྗོད་པའི་སྡེ་དང་། གླེང་གཞིའི་སྡེ་དང་། རྟོགས་པ་བརྗོད་པའི་སྡེ་དང་། དེ་ལྟ་བུ་བྱུང་བའི་སྡེ་དང་། སྐྱེས་པ་རབས་ཀྱི་སྡེ་དང་། ཤིན་ཏུ་རྒྱས་པའི་སྡེ་དང་། རྨད་དུ་བྱུང་བའི་སྡེ་དང་། རྣམ་པར་གཏན་ལ་དབབ་པ་བསྟན་པའི་སྡེ་འཆད་པ་འདི་ནི་མི་ཤེས་ལ། དེས་བཤད་པ་དེའི་དོན་ཡང་ཤེས་པར་མི་འགྱུར་རོ། །བག་མེད་པས་ཕྲོགས་པ་དེ་འཆི་བའི་དུས་ན་གཤིན་རྗེའི་མིའི་དབང་དུ་འགྱུར་རོ། །ཡང་བག་མེད་པས་ཕྲོགས་པའི་སེམས་ཀྱི་སྣས་དྲི་སྣོམ་པ་ན་དྲི་ཞིམ་པའམ་དྲི་ང་བའམ་མེ་ཏོག་གི་དྲི་མི་ཤེས་སོ། །དེ་བཞིན་དུ་འཇིག་རྟེན་པའི་དྲི་ཡང་མི་ཤེས་ལ། འཇིག་རྟེན་ལས་འདས་པའི་ཡང་མི་ཤེས་སོ། །བདུག་སྤོས་ཀྱི་དྲི་ཡང་མི་ཤེས་ལ། དེའི་ཚེ་བག་མེད་པ་དེས་དཀོན་མཆོག་གསུམ་ལ་རེས་འགའ་ཡང་བདུག་སྤོས་དབུལ་བ་མ་ཕུལ་ཏེ། དེ་ལྟར་བག་མེད་པ་དག་དྲི་མི་ཤེས་སོ། །{{page:{number:957,folio:243a,volume:69}}}ཡང་བག་མེད་པས་ཕྲོགས་པ་དག་རོ་ཤེས་པར་མི་འགྱུར་ཏེ། རོ་མྱོང་བར་བྱེད་པ་ན་ཡང་བློ་གཞན་དུ་ཞུགས་པས་རོ་འདི་མངར་བའམ། སྐྱུར་བའམ། ལན་ཚྭ་འམ། ཚ་བའམ། ཁ་བའམ། བསྐ་བའམ། བ་ཚྭ་གང་ཡིན་པ་མི་ཤེས་པ་ནི་དེ་ལྟར་གཞན་དུ་ཕྲོགས་པའི་བློས་མི་ཤེས་སོ། །བག་མེད་པས་ཕྲོགས་པའི་བློས་འཇིག་རྟེན་ལས་འདས་པའི་རོ་ཡང་མི་ཤེས་ལ་ཆོས་ཀྱི་རོ་ཡང་མི་ཤེས་སོ། །ཡང་བག་མེད་པས་ཕྲོགས་པའི་བློས་ལུས་ཀྱི་རེག་པ་ཡང་མི་ཤེས་ལ། ལུས་ལ་རྟེན་པའི་ལས་ཀྱང་མི་བྱེད། ཁྱིམ་གྱི་ལས་ཀྱང་མི་བྱེད། ལས་ཀྱི་མཐའ་ལ་ཡང་མི་རྟེན། ལེགས་པར་བྱ་བ་ཡང་མ་བྱས། དེའི་ཁྱིམ་གྱི་ཡོ་བྱད་ཀྱང་མི་སོགས་པས་དེའི་ཁྱིམ་དབུལ་བར་འགྱུར་རོ། །འཇིག་རྟེན་ལས་འདས་པའི་ལས་ཀྱང་མི་བྱེད། བླ་མ་རྣམས་ལ་ཡང་མི་སྟེན་ཅིང་། གསོང་པོར་སྨྲ་བ་དང་ཕྱག་འཚལ་བའི་ངོ་བོ་ཉིད་མ་ཡིན་ཏེ། བག་མེད་པས་ཕྲོགས་པའི་བློས་ནི་རེག་པ་ཡང་མི་ཤེས་སོ། །དེ་བཞིན་དུ་ཡིད་ཀྱིས་ཀྱང་གཙང་བ་དང་མི་གཙང་བ་དང་། དགེ་བ་དང་མི་དགེ་བ་དང་ལུང་དུ་བསྟན་པ་དང་ལུང་དུ་མ་བསྟན་པའི་ཆོས་རྣམས་མི་ཤེས་ལ། དེ་ཤི་བའི་ཚེ་འཆི་བའི་ཆད་པས་ཉེན་ནས་ཤིན་ཏུ་སྡུག་བསྔལ་ཏེ། གཤིན་རྗེའི་མིའི་དབང་དུ་འགྱུར་རོ། །དེ་ལྟ་བས་ན་ཆོས་གཅིག་ཅིག་སྤང་བར་བྱ་བ་ནི་འདི་ལྟ་སྟེ། བག་མེད་པ་ཡིན་ནོ། །ཆོས་གཉིས་བསྒོམ་པར་བྱ་སྟེ། ཞི་གནས་དང་ལྷག་མཐོང་ངོ་ཞེས་གང་སྨྲས་པ། དེ་གཉིས་ནི་མྱ་ངན་ལས་འདས་པའི་ལམ་སྟོན་པ་ཤིན་ཏུ་གྱ་ནོམ་པའོ། །དེ་ལ་ཞི་གནས་ཞེས་བྱ་བ་ནི་ཆོས་སྐྱེས་པ་དང་མ་སྐྱེས་པ་རྣམས་ཞི་བར་བྱེད་པ་ཡིན་ནོ། །ལུས་དང་ཆོས་དང་སེམས་དང་སེམས་ཀྱི་ཆོས་དང་སེམས་མེད་པའི་ཆོས་དང་ཕྱོགས་དཀར་པོ་དང་ཕྱོགས་ནག་པོ་མཐོང་བས་ལྷག་མཐོང་ངོ་། །སྐྱོན་གསུམ་སྤང་བར་བྱའོ་ཞེས་གང་སྨྲས་པ། དེ་ལ་མི་གཙང་བས་ནི་འདོད་ཆགས་སྤང་བར་བྱའོ། །བྱམས་པས་ནི་ཞེ་སྡང་སྤང་བར་བྱའོ། །ཡེ་ཤེས་ཀྱིས་ནི་གཏི་མུག་སྤང་བར་བྱ་སྟེ་དེ་ལྟར་ཕྱོགས་གསུམ་མོ། །ཕྱོགས་གསུམ་གྱི་གཉེན་པོ་ཡང་གསུམ་སྟེ་དེ་དག་ཀྱང་བག་མེད་པས་སྤོང་བར་{{page:{number:958,folio:243b,volume:69}}}མི་བྱེད་དོ། །དེ་ཕྱིས་འཆི་བའི་དུས་ཡང་དག་པར་བྱུང་བ་ན་གཤིན་རྗེའི་མིའི་དབང་དུ་འགྱུར་རོ། །འཕགས་པའི་བདེན་པ་བཞི་གང་ཞེ་ན། འདི་ལྟ་སྟེ། སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་ལམ་མོ་ཞེས་གང་སྨྲས་པ། དེ་ལ་སྡུག་བསྔལ་བ་ནི་ལུས་དང་སེམས་ཀྱིའོ། །ཀུན་འབྱུང་བ་ནི་ཕུང་པོ་དང་ཁམས་དང་སྐྱེ་མཆེད་རྣམས་ཀྱི་ཀུན་འབྱུང་བའོ། །འགོག་པ་ནི་ཞི་བའོ། །ལམ་ནི་ཡན་ལག་བརྒྱད་དེ། འཕགས་པའི་བདེན་པ་བཞི་པོ་འདི་དག་བསྒོམ་པར་བྱའོ། །ལྔ་ཞིག་ལེགས་པར་བསྲུང་བར་བྱའོ་ཞེས་གང་སྨྲས་པ་ཡུལ་ལྔ་སྟེ། གཟུགས་དང་། སྒྲ་དང་། དྲི་དང་། རོ་དང་། རེག་བྱ་འདི་ལྔ་བསྲུང་བར་བྱ་བ་ཡིན་ནོ། །དེ་ཁོ་ན་ཉིད་ཡོངས་སུ་ཤེས་པར་བྱ་བ་གང་ཡིན་ཞེ་ན། བསྲུང་བར་བྱ་བ་དྲུག་པོ་འདི་ལྟ་སྟེ། མིག་ལ་སོགས་པ་དབང་པོ་དྲུག་ཡུལ་རྣམས་ལ་བསྲུང་བར་བྱ་བ་ཡིན་ནོ། །བདུན་ཞིག་ལེགས་པར་ཤེས་པར་བྱ་བ་གང་སྨྲས་པ། གང་ཞེ་ན་འདི་ལྟ་སྟེ། བྱང་ཆུབ་ཀྱི་ཡན་ལག་བདུན་ཡིན་ཏེ་བདུན་པོ་དེ་བྱང་ཆུབ་ཀྱི་ཡན་ལག་ཏུ་འགྱུར་རོ། །དཔེར་ན་ལུས་ཀྱི་ཡན་ལག་དང་། གྲོང་ཁྱེར་གྱི་ཡན་ལག་དང་། གནས་ཀྱི་ཡན་ལག་ཏུ་འགྱུར་བ་དེ་བཞིན་དུ་འདི་དག་བྱང་ཆུབ་ཀྱི་ཡན་ལག་ཏུ་འགྱུར་རོ། །དེ་དག་ཀྱང་གང་ཞེ་ན་འདི་ལྟ་སྟེ། དྲན་པ་ཡང་དག་བྱང་ཆུབ་ཀྱི་ཡན་ལག་དང་། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང་། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང་། དགའ་བ་ཡང་དག་བྱང་ཆུབ་ཀྱི་ཡན་ལག་དང་། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་དང་། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་། བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ། །དེ་ལ་དྲན་པ་ཡང་དག་བྱང་ཆུབ་ཀྱི་ཡན་ལག་གི་མཚན་ཉིད་ཅི་ཡིན་ཞེ་ན་འདི་ལྟ་སྟེ། འདུས་བྱས་ཀྱི་ཆོས་ཀྱི་ཉེས་དམིགས་ཀྱི་ཆོས་དེ་ཁོ་ན་ཉིད་བདེན་པ་བདེན་པར་དྲན་པ་དང་། མྱ་ངན་ལས་འདས་པ་ཞི་བ་བསགས་པར་དྲན་པ་ཡིན་ཏེ། དེ་ནི་དྲན་པ་ཡང་དག་བྱང་ཆུབ་ཀྱི་ཡན་ལག་དེའི་དང་པོ་ཡིན་ནོ། །ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་གཉིས་པ་དེའི་མཚན་ཉིད་ཅི་ཡིན་ཞེ་ན་འདི་ལྟ་སྟེ། {{page:{number:959,folio:244a,volume:69}}}ཤེས་རབ་ཀྱིས་དོན་དམ་པར་འབྱེད་པར་བྱེད་དོ། །འབྱེད་པ་ཞེས་བྱ་བ་ནི་ཆོས་རྣམས་ཀྱི་དེ་ཁོ་ནའི་མཚན་ཉིད་ཡིན་ཏེ། འདི་ནི་ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ཡིན་ནོ། །དོན་དེ་དག་ཉིད་ཡང་དང་ཡང་ཡིད་ལ་བྱེད་ཅིང་འབད་པ་དང་འགྲུས་པ་དང་བརྩོན་པར་འགྱུར་ཏེ། དེ་ནི་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་ཡིད་ལ་བྱེད་པར་མངོན་པར་འདོད་ཅིང་དགའ་བ་ཉིད་དུ་འགྱུར་བ་ནི། དགའ་བ་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་དོན་དེ་དག་ཉིད་ཡིད་ལ་བྱེད་ཅིང་ལུས་ཀྱི་ཆོས་དང་སེམས་ཀྱི་ཆོས་ཉིད་ཇི་ལྟར་དེ་ལས་སུ་རུང་བ་ཉིད་དང་འཇམ་པ་དང་ཡང་དེ་ལྟར་རྣལ་འབྱོར་ལ་བདེ་བ་འདུ་བ་ཉིད་དུ་འགྱུར་བ་ནི། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་དོན་དེ་དག་ཉིད་ཡིད་ལ་བྱེད་ཅིང་དམིགས་པ་ལས་གཞན་དུ་མི་གནས་པ་དེས་སེམས་འཛིན་པར་འགྱུར་བ་ནི། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ཡིན་ནོ། །ཡང་ཏིང་ངེ་འཛིན་དེ་དག་ཉིད་བཏང་སྙོམས་སུ་བློ་གཞན་དུ་མི་འགྱུར་བ་ནི་བཏང་སྙོམས་ཡང་དག་བྱང་ཆུབ་ཀྱི་ཡན་ལག་ཡིན་ནོ། །བྱང་ཆུབ་ཀྱི་ཡན་ལག་གི་འབྲས་བུ་སྣ་ཚོགས་སུ་འབྱུང་སྟེ། ཡེ་ཤེས་སྣ་ཚོགས་དང་། ཚུལ་ཁྲིམས་སྣ་ཚོགས་དང་། ཉོན་མོངས་པ་སྤོང་བ་སྣ་ཚོགས་འབྱུང་ངོ་། །བྱང་ཆུབ་ཀྱི་ཡན་ལག་འདི་རྣམས་དམིགས་པ་གཅིག་ལ་གོང་ནས་གོང་དུ་རིམ་པར་འཕེལ་ལ་འབྲས་བུ་ནི་ཐ་དད་པར་འབྱུང་ངོ་། །ལྷ་དག་དེ་ལྟར་བྱང་ཆུབ་ཀྱི་ཡན་ལག་བདུན་ལ་བག་ཡོད་པས་བལྟ་བར་བྱ་ཞིང་ཡིད་ལ་བྱའོ། །འདི་ལ་མྱོས་པ་མེད་པའི་བདེ་བ་ཚོལ་བ་འཇིག་རྟེན་ཕ་རོལ་ལ་འཇིགས་སྐྲག་པ། མྱ་ངན་ལས་འདས་པའི་གྲོང་གི་ལམ་ཚོལ་བའི་འཕགས་པའི་ལམ་ཡན་ལག་བརྒྱད་པ་ནི། འཕགས་པའི་བདེན་པ་ཡང་དག་པའི་ལྟ་བ་དང་། འཕགས་པའི་བདེན་པ་ཡང་དག་པའི་རྟོག་པ་དང་། འཕགས་པའི་བདེན་པ་ཡང་དག་པའི་ངག་དང་། འཕགས་པའི་བདེན་པ་ཡང་དག་པའི་ལས་ཀྱི་མཐའ་དང་། འཕགས་པའི་བདེན་པ་ཡང་དག་པའི་འཚོ་བ་དང་། ཡང་དག་པའི་རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་ཏོ། །ལྷ་དག་{{page:{number:960,folio:244b,volume:69}}}དེ་ལ་འཕགས་པའི་བདེན་པ་འདི་དག་ཐམས་ཅད་ཅི་ཡིན་ཞེ་ན། འབྲས་བུ་ནི་ཅི་ཡོད། མཚན་ཉིད་ནི་གང་ཡིན། འཕགས་པའི་ལམ་ཡན་ལག་བརྒྱད་པ་ཅི་ཞིག་དང་ལྡན་ཞེ་ན། དེ་ལ་འཕགས་པའི་བདེན་པ་ཡང་དག་པའི་ལྟ་བ་ནི་ཡང་དག་པ་ཇི་ལྟ་བ་བཞིན་ལྟ་བ་ཡིན་ཏེ། ཆོས་རྣམས་ཀྱི་རང་གི་མཚན་ཉིད་དང་སྤྱིའི་མཚན་ཉིད་ལ་ཡང་དག་པ་ཇི་ལྟ་བ་བཞིན་ལྟ་བ་ཡིན་ནོ། །ཆོས་དེ་དག་ཉིད་ལ་སེམས་བསྐྱེད་པ་ནི་ཡང་དག་པའི་རྟོག་པའོ། །ཡང་དག་པའི་ངག་བསྡུ་བ་ནི་ཡང་དག་པའི་རྟོག་པས་ངག་གི་སྡོམ་པ་བརྫུན་ལ་སོགས་པ་རྣམ་པ་བཞི་ལྡོག་པའི་སྡོམ་པ་འདི་ནི་ཡང་དག་པའི་ངག་ཡིན་ནོ། །ལུས་ཀྱིས་ཉེས་པར་སྤྱད་པ་རྣམ་པ་གསུམ་ལྡོག་ཅིང་ཡང་དག་པར་ལེན་པ་འདི་ནི་ཡང་དག་པའི་ལས་ཀྱི་མཐའ་ཡིན་ནོ། །མི་དགེ་བའི་ཆོས་ཀྱི་འཚོ་བ་ལྡོག་ཅིང་སྡོམ་པ་འདི་ནི་ཡང་དག་པའི་འཚོ་བ་ཡིན་ནོ། །དོན་དེ་དག་ཉིད་ཡིད་ལ་བྱེད་ཅིང་བརྩོན་འགྲུས་འཇུག་པ་གང་ཡིན་པ་འདི་ནི་ཡང་དག་པའི་རྩོལ་བ་ཡིན་ནོ། །ཆོས་ཀྱི་དོན་དེ་དག་ཉིད་ཡིད་ལ་བྱེད་ཅིང་ཇི་ལྟར་སྐྱེས་བུ་དམ་པའི་བརྗེད་པ་མེད་པ་འདི་ནི་ཡང་དག་པའི་དྲན་པ་ཡིན་ནོ། །ཆོས་ཀྱི་དོན་ཡང་དག་པ་དེ་དག་ཉིད་ཡིད་ལ་བྱེད་ཅིང་། སེམས་རྩེ་གཅིག་པ་ཉིད་དང་ངེས་པ་ཉིད་དུ་བྱེད་པ་གང་ཡིན་པ་དེ་དག་ནི་ཡང་དག་པའི་ཏིང་ངེ་འཛིན་ཡིན་ནོ། །འཕགས་པའི་ལམ་ཡན་ལག་བརྒྱད་པ་འདི་དག་ལ་དམིགས་པར་བྱེད་པ་གང་ཡིན་པ་དེ་ནི་འཆི་བའི་ཚེ། གཤིན་རྗེའི་མི་རྣམས་ཀྱི་དབང་དུ་མི་འགྱུར་རོ། །ཡང་སེམས་ཅན་དགུའི་གནས་རྒྱ་ཆེར་བལྟ་བར་བྱ་སྟེ་འདི་ལྟ་སྟེ། ཚོར་བ་དང་། འདུ་ཤེས་དང་། སེམས་པ་དང་། རེག་པ་དང་། ཡིད་ལ་བྱེད་པ་དང་། འདུན་པ་དང་། མོས་པ་དང་། དྲན་པ་དང་། ཏིང་ངེ་འཛིན་དང་དད་པ་སྟེ། ས་ཆེན་པོ་པ་ཆོས་གཙོ་བོ་བཅུ་པོ་འདི་དག་ནི་སེམས་དང་ལྷན་ཅིག་ཁོ་ན་སྐྱེ་བར་འགྱུར་རོ། །དེ་རྣམས་ཀྱི་མཚན་ཉིད་ཡོངས་སུ་ཤེས་པར་བྱ་བ་ནི་ཆོས་དེའི་མཚན་ཉིད་གང་ཡིན་པའི་མཚན་ཉིད་ནི་ཐ་དད་པ་ཡིན་ལ། ཆོས་དེ་དག་ནི་ཉི་མའི་འོད་ཟེར་ལྟར་དུས་གཅིག་ཏུ་འབྱུང་སྟེ། ཆོས་དེ་དག་གི་མཚན་ཉིད་ནི་མི་མང་མི་ཉུང་བར་སེམས་དང་ལྷན་ཅིག་འབྱུང་ངོ་། །དེ་ལ་འདུ་ཤེས་ནི་ཡང་དག་པར་{{page:{number:961,folio:245a,volume:69}}}ཤེས་པར་བྱེད་པའི་མཚན་ཉིད་ཡིན་ཏེ། ཆོས་རྣམས་སོ་སོའི་ངོ་བོའི་མཚན་ཉིད་དང་ལྡན་པ་ཡང་དག་པར་ཤེས་པ་གང་ཡིན་པ་དེ་འདུ་ཤེས་ཡིན་ནོ། །སེམས་པ་ཞེས་བྱ་བ་ནི་དགེ་བ་དང་མི་དགེ་བ་དང་ལུང་དུ་མ་བསྟན་པ་རྣམ་པ་གསུམ་ལ་ཡིད་ཀྱི་གཡོ་བའོ། །ཡང་རྣམ་པ་གསུམ་སྟེ། ལུས་ལ་རྟེན་པའམ། ངག་ལ་རྟེན་པའམ། ཡིད་ལ་རྟེན་པའི་མཚན་ཉིད་ཡིན་ནོ། །གསུམ་འདུས་པ་ལས་རེག་པ་མྱོང་བར་འགྱུར་བ་གསུམ་འབྱུང་ངོ་། །མྱོང་བར་འགྱུར་བ་གསུམ་གྱི་གཙོ་བོ་ཇི་ལྟ་བུ་ཡིན་ཞེ་ན། བདེ་བ་མྱོང་བར་འགྱུར་བ་དང་། སྡུག་བསྔལ་མྱོང་བར་འགྱུར་བ་དང་། སྡུག་བསྔལ་ཡང་མ་ཡིན། བདེ་བ་ཡང་མ་ཡིན་པ་མྱོང་བར་འགྱུར་བའོ། །གཙོ་བོ་ཡིད་ལ་བྱེད་པ་ཞེས་བྱ་བ་ནི་ཆོས་རྣམས་ལ་འཇུག་པ་ཡིན་ནོ། །འདུན་པ་ཞེས་བྱ་བ་ནི་བྱ་བའི་བསམ་པ་གང་ཡིན་པའོ། །གཙོ་བོ་མོས་པ་ཞེས་བྱ་བ་ནི་གང་གིས་སྤོབས་པ་སྐྱེ་བར་འགྱུར་བའི་སྤོབས་པ་ཡིན་ནོ། །དད་པ་ཞེས་བྱ་བ་ནི་དད་པ་ཅན་ཉིད་དོ། །གཙོ་བོ་བརྩོན་འགྲུས་ཞེས་བྱ་བ་ནི་སྤྲོ་བའོ། །དྲན་པ་ཞེས་བྱ་བ་ནི་དམིགས་པ་མངོན་པར་མ་བརྗེད་པ་ཉིད་དེ། སེམས་རྨོངས་པ་མེད་པའོ། །གཙོ་བོ་ཏིང་ངེ་འཛིན་ཅེས་བྱ་བ་ནི་སེམས་རྩེ་གཅིག་པ་ཉིད་དོ། །ཤེས་རབ་ཅེས་བྱ་བ་ནི་ཆོས་རྣམ་པར་འབྱེད་པ་ཡིན་ཏེ། གང་གིས་ཆོས་རྣམས་རབ་ཏུ་རྣམ་པར་འབྱེད་པར་བྱེད་པའོ། །གཞན་ཡང་ས་ཆེན་པོ་པ་གཞན་བཅུ་ཡོད་ལ། ཆོས་དེ་དག་སྒྲུབ་པ་གང་ཡིན་པ་དེ་ནི་འཆི་བའི་ཚེ། གཤིན་རྗེའི་མིའི་དབང་དུ་འགྱུར་ཏེ་འདི་ལྟ་སྟེ། མ་དད་པ་དང་། འགྱོད་པ་དང་། བརྗེད་ངས་པ་དང་། སེམས་གཡེངས་པ་དང་། ཤེས་རབ་འཆལ་པ་དང་། ཚུལ་བཞིན་མ་ཡིན་པ་ཡིད་ལ་བྱེད་པ་དང་། ལོག་པར་མོས་པ་དང་། རྒོད་པ་དང་། མ་རིག་པ་དང་། བག་མེད་པའོ། །ཆོས་བཅུ་པོ་འདི་དག་ནི་ཉོན་མོངས་པའི་ས་ཆེན་པོ་རྣམས་ཡིན་ཏེ། ཉོན་མོངས་པའི་སྲིད་པ་སྐྱེད་པ་གཤིན་རྗེའི་མིས་ཐོབ་པའི་རྒྱུ་དག་ཡིན་ནོ། །ད་ནི་གཙོ་བོ་ཇི་སྐད་བཤད་པ་བསྟན་པ་འདི་རྣམས་ཀྱི་མཚན་ཉིད་བཤད་པར་བྱའོ། །དེ་ལ་མ་དད་པ་ཞེས་བྱ་བ་ནི་མོས་པ་མེད་པ་ཡིན་ཏེ། གང་གིས་ཆོས་{{page:{number:962,folio:245b,volume:69}}}རྣམས་ལ་མོས་པ་མེད་པའོ། །ལེ་ལོ་ཞེས་བྱ་བ་ནི་བརྩོན་འགྲུས་གཏོང་བ་ལེ་ལོ་ཉིད་ཡིན་ནོ། །བརྗེད་ངས་པ་ཞེས་བྱ་བ་ནི་ཆོས་རྣམས་ལ་མི་དྲན་པ་གང་ཡིན་པའོ། །སེམས་གཡེངས་པ་ཞེས་བྱ་བ་ནི་དམིགས་པ་དུ་མར་འགྱུར་བའོ། །ཤེས་རབ་འཆལ་པ་ཞེས་བྱ་བ་ནི་སེམས་མི་མཁས་པའོ། །ཚུལ་བཞིན་ཡིད་ལ་མི་བྱེད་པ་ནི་ལམ་མ་ཡིན་པས་ཆོས་རྣམས་ལ་ཚུལ་བཞིན་དུ་སེམས་པར་མི་བྱེད་ཅིང་མི་གཙང་བ་ལ་གཙང་ངོ་སྙམ་དུ་སེམས་པའོ། །གཙོ་བོ་ལོག་པར་མོས་པ་ཞེས་བྱ་བ་ནི་ལོག་པར་འཛིན་པ་ལོག་པར་བཟུང་ནས་དམ་དུ་བྱེད་པའོ། །གཙོ་བོ་རྒོད་པ་ཞེས་བྱ་བ་ནི་སེམས་རྣམ་པར་མ་ཞི་བའོ། །མ་རིག་པ་ཞེས་བྱ་བ་ནི་ཁམས་གསུམ་པའི་ཆོས་མི་ཤེས་པའོ། །བག་མེད་པ་ཞེས་བྱ་བ་ནི་གང་གིས་དགེ་བའི་ཆོས་རྣམས་མི་སྒྲུབ་པ་ཡིན་ཏེ། ཉོན་མོངས་པ་དེ་རྣམས་ནི་ས་ཆེན་པོ་པའི་ཆོས་དམད་པར་བྱ་བ་ཡིན་ནོ། །ཆོས་བཅུ་པོ་གཞན་ས་ཆུང་ངུ་པ་ཞེས་བྱ་བ་གང་ཡིན་པ་འབྱུང་སྟེ། དེ་དག་གང་ཞེ་ན་འདི་ལྟ་སྟེ། ཁྲོ་བ་དང་། འཁོན་དུ་འཛིན་པ་དང་། སྟོན་པ་དང་། འཚིག་པ་དང་། སྒྱུ་དང་། གཡོ་དང་། ཕྲག་དོག་དང་། སེར་སྣ་དང་། ང་རྒྱལ་དང་། ལྷག་པའི་ང་རྒྱལ་ཡིན་ནོ། །གཙོ་བོ་ཆོས་བཅུ་པོ་འདི་དག་ནི་ས་ཆུང་ངུས་བསྡུས་པ་ཡིན་ལ་མ་འོངས་པ་དང་ལྡན་པའི་རྐྱེན་ས་ཆུང་ངུ་པ་ཡིན་ནོ། །དེ་ལ་ཁྲོ་བ་ཞེས་བྱ་བ་ནི་སེམས་འཁྲུགས་ཤིང་ཁྲོས་པ་ཉིད་ཡིན་ནོ། །འཁོན་དུ་འཛིན་པ་ཞེས་བྱ་བ་ནི་དགྲ་ལ་དམ་དུ་སེམས་པ་ཉིད་ཡིན་ནོ། །སྟོན་པ་ཞེས་བྱ་བ་ནི་སྡིག་པ་གསུམ་གྱི་འཆི་བའོ། །རབ་ཏུ་འཚིག་པ་ཞེས་བྱ་བ་ནི་ཆོས་མ་ཡིན་པ་ལ་དམ་དུ་འཛིན་པའོ། །སྒྱུ་ཞེས་བྱ་བ་ནི་སླུ་བ་ཡིན་ཏེ་གང་གིས་སླུ་བར་བྱེད་པའོ། །སྐྱེ་མཆེད་བཅུ་གཉིས་ཤེས་པར་བྱ་ཞེས་འབྱུང་བ་དེ་དག་གི་གཙོ་བོ་གང་ཡིན་ཞེ་ན། མིག་དང་། རྣ་བ་དང་། སྣ་དང་། ལྕེ་དང་། ལུས་དང་ཡིད་དེ། ནང་གི་སྐྱེ་མཆེད་རྣམས་དང་། དེ་དག་གི་གཟུགས་དང་། སྒྲ་དང་། དྲི་དང་། རོ་དང་། རེག་བྱ་དང་ཆོས་ཏེ་ཕྱིའི་སྐྱེ་མཆེད་རྣམས་ཡོངས་སུ་ཤེས་པར་བྱ་ཞིང་། མཚན་ཉིད་དང་། ངོ་བོ་ཉིད་དང་འབྱུང་བ་ཤས་ཆེ་བ་རྣམ་པ་གསུམ་ཡོངས་སུ་ཤེས་པར་བྱའོ། །དེ་ལ་མིག་གི་མཚན་ཉིད་ནི་འབྱུང་བ་ཆེན་པོ་དང་བ། གཟུགས་སོ་སོར་{{page:{number:963,folio:246a,volume:69}}}རིག་པར་བྱེད་པ་ཡིན་ཏེ་དེའི་རྒྱུ་ནི་མིག་ཡིན་ནོ། །དེ་བཞིན་དུ་རྣ་བ་ལ་སོགས་པ་རང་གི་མཚན་ཉིད་ཡུལ་གྱི་ཕྱོགས་ཀྱིས་ཁོང་དུ་ཆུད་པར་བྱ་སྟེ། དེ་ནི་མཚན་ཉིད་ཡིན་ནོ། །གཙོ་བོའི་ངོ་བོ་ཉིད་ཇི་ལྟར་ཤེས་པར་བྱ་ཞེ་ན། ངོ་བོ་ཉིད་ཅེས་བྱ་བ་ནི་ཕྱིན་ཅི་མ་ལོག་པ་ཡིན་ཏེ། རྒྱུ་དང་རྐྱེན་ལྔ་དག་ལས་མིག་གི་རྣམ་པར་ཤེས་པ་འབྱུང་ངོ་། །གང་དག་ལས་འབྱུང་ཞེ་ན། མིག་དང་། གཟུགས་དང་། སྣང་བ་དང་། ནམ་མཁའ་དང་ཡིད་ལ་བྱེད་པ་དག་ལས་འབྱུང་ལ། རྣ་བའི་རྣམ་པར་ཤེས་པ་ནི་དེ་ལྟར་མི་འབྱུང་སྟེ། མུན་པའམ་མུན་པ་མ་ཡིན་པ་ལ་ཡང་སྒྲ་ཐོས་པར་རུང་ངོ་། །དེ་ལ་སྣང་བ་གཙོ་བོ་མ་ཡིན་ཏེ་ཅུང་ཟད་ཀྱང་བྱེད་པ་མེད་དོ། །སྣ་དང་། ལྕེ་དང་། ལུས་དང་། ཡིད་ལ་ཡང་དེ་བཞིན་དུ་སྣང་བ་གཙོ་བོ་མ་ཡིན་ཏེ་ཅུང་ཟད་ཀྱང་བྱེད་པ་མེད་དོ། །ཡིད་ཀྱི་རྣམ་པར་ཤེས་པ་ལ་ནི་སྣང་བ་འབྱུང་བར་ཡང་འགྱུར་ལ་མི་འབྱུང་བར་ཡང་འགྱུར་རོ། །ཇི་ལྟར་འབྱུང་བར་འགྱུར་ལ་ཇི་ལྟར་འབྱུང་བར་མི་འགྱུར་ཞེ་ན། མིག་གི་རྣམ་པར་ཤེས་པས་དོན་མྱོང་བའི་ཡིད་ཀྱི་རྣམ་པར་ཤེས་པ་འབྱུང་བ་གང་ཡིན་པའི་དམིགས་པ་དེ་ལ་སྣང་བ་མེད་ན་འབྱུང་བར་མི་འགྱུར་རོ། །ལྷག་མ་རྣམས་ལ་ནི་མེད་ཀྱང་འབྱུང་བར་འགྱུར་རོ། །ཡང་སྐྱེ་མཆེད་རྣམས་ལ་འབྱུང་བ་ཤས་ཆེ་བ་མེད་ན་མི་འབྱུང་བ་ཡོངས་སུ་ཤེས་པར་བྱའོ། །མེད་ན་མི་འབྱུང་བ་ཇི་ལྟར་ཤེས་པར་བྱ་ཞེ་ན། འབྱུང་བ་ཆེན་པོ་བཞི་དག་གི་ཕན་ཚུན་གནས་སུ་གྱུར་པ། མངོན་པར་འཕེལ་བ་དང་ཟད་པར་འགྱུར་རོ། །དེ་ལ་མིག་ལ་ནི་མེ་དང་སའི་ཁམས་ཀྱི་ཤས་ཆེའོ། །སྣ་དང་ལུས་ལ་ནི་རླུང་གི་ཁམས་ཀྱི་ཤས་ཆེའོ། །ལྕེ་ལ་ནི་ཆུའི་ཁམས་ཀྱི་ཤས་ཆེའོ། །རྣ་བ་ལ་ནི་ནམ་མཁའི་ཁམས་ཀྱི་ཤས་ཆེ་སྟེ། དེ་ཡང་གང་ན་མགུལ་པ་དང་བུ་གའི་ནམ་མཁའ་ཤས་ཆེ་བས་ཟིལ་གྱིས་གནོན་པར་མཐོང་ངོ་། །དེ་ལྟར་རྣ་བ་དེའི་འཛིན་པ་འབྱུང་སྟེ། དེ་ལྟར་སྐྱེ་མཆེད་རྣམས་ཀྱི་ཤས་ཆེ་བ་དང་ཆུང་བ་སོ་སོར་ཤེས་པར་བྱའོ། །ཡང་སྐྱེ་མཆེད་དེ་རྣམས་ལ་རྟོག་པར་བྱེད་དེ། ཉེ་བར་འཛིན་པ་ནི་གང་ཞིག་ཡིན། རིང་བར་འཛིན་པ་ནི་གང་ཞིག་ཡིན་ཞེ་ན། དེ་ལ་སྣ་དང་ལྕེ་{{page:{number:964,folio:246b,volume:69}}}དང་ལུས་ནི་ཉེ་བར་འཛིན་པ་ཡིན་ནོ། །མིག་ནི་ཧ་ཅང་རིང་བ་ཡང་མ་ཡིན། ཧ་ཅང་ཉེ་བ་ཡང་མ་ཡིན་པར་འཛིན་པ་ཡིན་ནོ། །རྣ་བ་ནི་ཧ་ཅང་རིང་བར་འཛིན་པ་མ་ཡིན་ནོ། །སྣ་ནི་ཤིན་ཏུ་ཉེ་བར་འཛིན་པ་ཡིན་ཏེ། ཤིན་ཏུ་ཉེ་བ་ནང་ན་ཡོད་པའི་སྣ་ཆུ་དྲི་མི་ཞིམ་པ་ཇི་ལྟར་མྱོང་བ་རྣམས་ལ་སྣོམ་པར་བྱེད་དོ། །དེ་བཞིན་དུ་རྣ་བ་ཡང་ནང་དུ་ཞུགས་པའི་རླུང་གི་སྒྲ་ཐོས་སོ། །རྣམ་པར་ཤེས་པ་དེ་དག་ཐམས་ཅད་ཀྱང་རྣམ་པར་ཤེས་པ་གཉིས་ཀྱིས་ཤེས་ཏེ། མིག་གི་རྣམ་པར་ཤེས་པ་དང་ཡིད་ཀྱི་རྣམ་པར་ཤེས་པའོ། །ཡང་དག་པར་འབྲེལ་བ་དེ་དག་ཐམས་ཅད་ནི་ཇི་ལྟར་མེ་གང་ཞིག་ལ་བུད་ཤིང་ཐ་དད་པ་ལས་མེ་ཐ་དད་པར་འགྱུར་བ་དེ་ལྟར་རྣམ་པར་ཤེས་པ་རྣམས་ཀྱང་རྒྱུ་དང་རྐྱེན་ཐ་དད་པ་ལ་རྟེན་པ་ལས་རྣམ་པར་ཤེས་པ་ཐ་དད་པར་འབྱུང་ངོ་། །དེ་ལྟར་སྐྱེ་མཆེད་རྣམས་ཀྱི་གཙོ་བོ་ཤེས་པ་གང་ཡིན་པ་དེ་ནི་བག་མེད་པ་ལ་གནས་པར་མི་འགྱུར་ཞིང་། དེ་དེ་རྣམས་ལ་ཆགས་པར་མི་འགྱུར། སློང་བར་མི་འགྱུར། ཞེ་སྡང་འབྱུང་བར་མི་འགྱུར་རོ། །སྐྱེས་བུ་དམ་པ་ནི་འཆི་བའི་ཚེ། གཤིན་རྗེའི་མི་རྣམས་ཀྱིས་འཇིགས་པར་མི་འགྱུར་ཞིང་བཞིན་མི་སྡུག་པར་བསྒྱུར་བ་རྣམས་ཀྱིས་འཇིགས་པར་མི་འགྱུར། ལིག་རིས་ལག་པ་ཕྱིན་ཅི་ལོག་ཏུ་བཅིངས་པར་མི་འགྱུར། གཤིན་རྗེའི་འཇིག་རྟེན་མཐོང་བར་མི་འགྱུར། སེམས་ཅན་དམྱལ་བ་དང་ཡི་དགས་དང་དུད་འགྲོའི་ནང་དུ་སྐྱེ་བར་མི་འགྱུར་རོ། །དེ་ཤིན་ཏུ་བདེ་བ་དང་ལྡན་པར་འགྱུར་ཞིང་། མཐའ་ལས་བྱུང་བའི་ཤིན་ཏུ་བདེ་བ་མྱོང་བར་འགྱུར་ལ་བག་མེད་པས་ཕྲོགས་པར་མི་འགྱུར་རོ། །ཡང་སྐྱེ་མཆེད་དེ་དག་ཉིད་ལ་མི་རྟག་པ་དང་སྡུག་བསྔལ་བ་དང་སྟོང་པ་དང་བདག་མེད་པའི་གནས་དང་རྟེན་ཟིལ་གྱིས་གནོན་ཅིང་སོ་སོར་རྟོག་པར་བྱེད་པ་ནི་བག་མེད་པའི་དབང་དུ་མི་འགྱུར་རོ། །མིག་གི་རྣམ་པར་ཤེས་པ་བྱུང་བ་ལ་ཡང་གསོབ་གསོག་སྙིང་པོ་མེད་པ་སྒྱུ་མ་ལྟ་བུར་རྟོག་གོ། །དེ་ཞིག་ནས་གཞན་རྣ་བའི་རྣམ་པར་ཤེས་པ་འབྱུང་བ་དེ་ཉིད་ལ་ཡང་། གསོབ་གསོག་སྙིང་པོ་མེད་པ་དང་། དེ་བཞིན་དུ་ནང་གི་སྐྱེ་མཆེད་དྲུག་དང་ཕྱིའི་སྐྱེ་མཆེད་དྲུག་ལ་སོ་སོར་རྟོག་པར་བྱེད་དོ། །སྐྱེ་བ་དང་འཇིག་པ་དག་ན་འཛིན་པར་བྱེད་པ། རོ་མྱང་{{page:{number:965,folio:247a,volume:69}}}བ་དང་བཅས་པ་རྣམས་ལ་མི་བརྟན་པ་དང་གནོད་པ་དང་བཅས་པ་དང་རྒྱུ་དང་རྐྱེན་གཞན་དང་གཞན་དག་ལས་སྐྱེས་པ་ཡང་དག་པ་ཇི་ལྟ་བ་བཞིན་རབ་ཏུ་ཤེས་པ་དེ་ནི་གཟུགས་རྣམས་ཀྱིས་འཕྲོགས་པར་མི་འགྱུར་རོ། །དེ་བཞིན་དུ་མྱོས་པ་མེད་པ་ནི་ལྷའི་འདོད་པ་རྣམས་ལ་སེམས་ཀུན་དུ་གཡེང་བར་མི་འགྱུར་ན། མིའི་འདོད་པ་རྣམས་ལྟ་ཞིག་ག་ལ་འགྱུར། དེ་ནས་བརྒྱ་བྱིན་གྱིས་དེའི་ཚེ། འདི་ལྟར་ཚིགས་སུ་བཅད་དེ་སྨྲས་པ། དགེ་བ་རྣམས་ལ་བགེགས་བྱེད་པ། །སྐྱེ་མཆེད་ཁམས་ལ་རྨོངས་པ་ཡིན། །ཆོས་རྣམས་ཀུན་ལ་བག་མེད་པ། །རབ་ཏུ་འཇུག་པ་ཡོད་པ་ཡིན། །ཉེས་པ་གསུམ་ལ་རྣམ་ཆགས་པ། །ངན་སོང་སྒོར་ནི་ཉེ་བ་གང་། །ཤིན་ཏུ་རྨོངས་པ་སྡིག་པའི་མཆོག །བག་མེད་རབ་ཏུ་འཇུག་པར་བྱེད། །བྱིས་པ་བག་མེད་དགའ་བ་གང་། །དེ་ནི་འཆི་བའི་ལག་ན་གནས། །བག་མེད་པ་ལ་རྟེན་པ་གང་། །དེ་དག་ཐམས་ཅད་འཇིགས་པར་བྱེད། །ཆོས་གཅིག་ལས་ནི་རྣམ་འདས་ཤིང་། །ཆོས་གཉིས་ལ་ནི་སེམས་པ་པོ། །གནས་གསུམ་མཚན་ཉིད་རིག་པ་གང་། །སྐྱེ་བོ་དེ་ནི་བདེ་སྐལ་ལྡན། །གང་ཚེ་ལྷ་རྣམས་བསོད་ནམས་ཟད། །བག་མེད་པ་ཡིས་རྣམ་པར་གཙེས། །བདེ་བས་རྨོངས་པ་ལྟུང་བ་གང་། །དེ་ཚེ་དེ་ལ་སུ་ཞིག་སྐྱོབ། །དེ་ཚེ་ཆོས་གཅིག་དགེ་བ་ནི། །བཟོད་པ་རྒྱ་ཆེར་ཡང་དག་ལྡན། །གང་ཚེ་ཀུན་ནས་འབྱུང་པོ་ལ། །བཟོད་དང་སྙིང་རྗེར་ལྡན་པ་ནི། །འདི་དག་འཆི་བའི་དུས་ཀྱི་ཚེ། །འཇིགས་པ་ཆེ་ལ་དཔུང་དུ་འགྱུར། །དེ་བས་བག་མེད་བྲལ་རྣམས་ཀྱིས། །རབ་ཏུ་བསྒྲིམས་ཏེ་བསྟེན་པར་བྱ། །མ་རིག་པ་ནི་སྤངས་ན་དགེ། །རིག་པ་རྣམས་ནི་རྟག་ཏུ་བསྲུང་། །རིག་པ་མ་རིག་རྣམ་ཤེས་པ། །མི་དེ་དེ་ཡིས་གཙེ་མི་འགྱུར། །འདི་ལྟར་སྐྱེས་བུའི་དོན་ངེས་ཏེ། །གང་ཞིག་བག་མེད་སྤོང་བ་ཡིན། །བག་ཡོད་པ་ལ་དགའ་བ་ཉིད། །དེ་ནི་སྐྱེས་བུའི་དོན་འདོད་དོ། །བག་མེད་འཆིང་བའི་ཞགས་ཡིན་ལ། །དེ་ལས་གྲོལ་བ་བག་ཡོད་པ། །དེ་དག་མཚན་ཉིད་མདོར་བསྡུ་ན། །འཆིང་བ་དང་ནི་ཐར་བར་འགྱུར། །འདི་དག་རིག་ནས་རྟག་ཏུ་ལྷ། །བག་མེད་རྣམས་{{page:{number:966,folio:247b,volume:69}}}ལ་ཆགས་པ་གང་། དེ་ནི་ཕྱི་ནས་འཆི་བའི་ཚེ། །དེ་ཡི་འབྲས་བུ་དེ་ཤེས་འགྱུར། །དེ་ལྟར་བརྒྱ་བྱིན་གྱིས་སྐྱེ་མཆེད་བཅུ་གཉིས་ཀྱི་མཚན་ཉིད་བག་མེད་པར་འགྱུར་བ་རྒྱ་ཆེར་ལྷ་རྣམས་ལ་སྟོན་ཏེ། གང་སྔོན་དགེ་བའི་རྩ་བ་བསྐྱེད་པ། བག་མེད་པ་ཆུང་བ་གང་ཡིན་པ་དེ་དག་ནི་བག་མེད་པ་ལ་ཤིན་ཏུ་གནས་པར་མི་བྱེད་དེ། ཆོས་བཤད་པ་དོན་ཡོད་པར་བྱའོ་སྙམ་ནས་དེ་དག་ཉིད་ཁོང་དུ་ཆུད་པར་བྱེད་དོ། །དབང་པོ་ཡོངས་སུ་མ་སྨིན་པ་རྣམས་ནི། ཆུ་བུར་མ་སྨིན་པ་བརྟོལ་བ་དང་གཟག་པ་དང་བསྐམ་པ་དང་གསོ་བ་བཞིན་དུ་ག་ལ་ཞིག་ཁོང་དུ་ཆུད་པར་འགྱུར་ཏེ་མི་འགྱུར་རོ། །ལྷའི་རྒྱལ་པོ་བརྒྱ་བྱིན་དེས་གོང་ནས་གོང་དུ་ཚིག་གི་རིམ་པ་རེ་རེས་སྐྱེ་མཆེད་བཅུ་གཉིས་དག་གི་མཚན་ཉིད་ཇི་ལྟ་བ་བཞིན་བཤད་ཅིང་། ལྷ་དེ་རྣམས་ལ་རྫུ་འཕྲུལ་རྨད་དུ་བྱུང་བ་དེ་དག་ཀྱང་བསྟན་ནས། དེ་ནས་ཡང་རིམ་གྱིས་བྱུང་བ་དྲན་པ་དང་། འབྲེལ་པ་རྣམས་ཀྱི་མཚན་ཉིད་དང་དམིགས་པ་དང་རྒྱུ་དང་རྐྱེན་དག་བག་མེད་པ་དང་དབྲལ་བར་བྱ་བའི་དོན་དུ་ཁོང་དུ་ཆུད་པར་བྱེད་དོ། །བརྒྱ་བྱིན་དེ་སྲོག་ཆགས་གསོད་པ་སྤྲུལ་པ་བསྟན་པས་འཇིགས་ཤིང་མི་དགའ་བའི་ལྷ་དེ་དག་ཉིད་ངེས་པར་འབྱུང་བའི་ཐབས་ཀྱི་དོན་དང་། ཕན་པར་བྱ་བའི་ཕྱིར་ཡང་དང་ཡང་དུ་ཆོས་སྟོན་པར་བྱེད་དོ། །གཙོ་བོ་སེམས་ལས་བྱུང་བའི་གཡོ་ཞེས་བྱ་བ་ནི་དྲང་པོ་མ་ཡིན་པ་ཉིད་དེ། འཁོར་བར་ཤིན་ཏུ་འཆིང་བར་བྱེད་པ་མ་རུངས་པ་ཉིད་ཡིན་ནོ། །ཕྲག་དོག་ཅེས་བྱ་བ་ནི་གཞན་ལ་གནོད་པར་བྱེད་པའི་ངོ་བོ་ཉིད་ཡིན་ནོ། །གཙོ་བོ་སེར་སྣ་ཞེས་བྱ་བ་ནི་ནོར་རྫས་ཟད་དུ་དོགས་པས་འཇིགས་པ་ཉིད་དང་། སེམས་ལས་བྱུང་བ་བརྐམ་པ་ཉིད་ཡིན་ཏེ། འདི་དག་ནི་ཁམས་གསུམ་ཀུན་གྱི་ས་ལས་བྱུང་བ་ཆུང་ངུ་ཡིན་ནོ། །དེ་དག་ཀྱང་ཁམས་གསུམ་དུ་སོ་སོར་དབྱེ་ན་དུ་ཡོད་ཅེ་ན། ཁྲོ་བ་དང་འཁོན་དུ་འཛིན་པ་དང་ཕྲག་དོག་དང་སེར་སྣ་དང་སྟོན་པ་དང་སྒྱུ་དང་འཚིག་པ་ནི་འདོད་པའི་ཁམས་སུ་འཇུག་ལ། གཡོ་གཅིག་པུ་ནི། འདོད་པའི་ཁམས་དང་ཚངས་པའི་འཇིག་རྟེན་དུ་ཡང་འབྱུང་ངོ་། །ང་རྒྱལ་དང་ལྷག་པའི་ང་རྒྱལ་ནི་ཁམས་གསུམ་ཅར་དུ་འབྱུང་སྟེ། གཙོ་བོ་ཆོས་བཅུ་པོ་འདི་དག་ནི་ས་ཆུང་ངུ་ལས་བྱུང་བ་ཡིན་ནོ། །གཞན་ཡང་གཙོ་བོ་དགེ་བ་ཆོས་{{page:{number:967,folio:248a,volume:69}}}བཅུ་པོ་ས་ཆེན་པོ་ལས་བྱུང་བ་ཡོད་དེ། གང་ཞེ་ན་འདི་ལྟ་སྟེ། ཆགས་པ་མེད་པ་དང་ཞེ་སྡང་མེད་པ་དང་ངོ་ཚ་ཤེས་པ་དང་ཁྲེལ་ཡོད་པ་དང་དད་པ་དང་ཤིན་ཏུ་སྦྱངས་པ་དང་བག་ཡོད་པ་དང་བརྩོན་འགྲུས་དང་བཏང་སྙོམས་དང་འཚེ་བ་མེད་པ་ཡིན་ཏེ། དགེ་བ་འདི་དག་ནི་ས་ཆེན་པོ་ལས་བྱུང་བ་ཡིན་ནོ། །དེ་ལ་འདི་དག་གི་སོ་སོའི་མཚན་ཉིད་འདི་ལྟ་སྟེ། དགེ་བའི་ཆོས་དེ་དག་ཐམས་ཅད་ཀྱི་གཞིར་གྱུར་པ་ནི་ཆགས་པ་མེད་པ་འདི་ཡིན་ཏེ། དེ་དག་ཐམས་ཅད་ཀྱི་རྩ་བར་གྱུར་པ་ཡིན་ནོ། །དེ་བཞིན་དུ་ཞེ་སྡང་མེད་པ་ཡང་ཡིན་ནོ། །ངོ་ཚ་ཤེས་པ་ཞེས་བྱ་བ་ནི་བདག་ཉིད་དབེན་པར་འདུག་ཅིང་བདག་ཉིད་འཇིགས་པར་སེམས་པའོ། །ཁྲེལ་ཡོད་པ་ཞེས་བྱ་བ་ནི་ཕ་རོལ་གྱི་ཁྲེལ་ཡོད་པའོ། །དད་པ་ཞེས་བྱ་བ་ནི་འགྲོ་བའི་དང་བའོ། །ཤིན་ཏུ་སྦྱངས་པ་ཞེས་བྱ་བ་ནི་དགེ་བའི་སེམས་དང་ལུས་ཀྱི་སེམས་ཀྱི་གནས་ངན་ལེན་སེལ་བའི་གནས་ཡིན་ཏེ། རབ་ཏུ་སིམ་པར་བྱེད་པའོ། །བག་ཡོད་པ་ཞེས་བྱ་བ་ནི་དགེ་བའི་ཆོས་རྣམས་སྒྲུབ་པའོ། །བཏང་སྙོམས་ཞེས་བྱ་བ་ནི་བྱ་བ་དང་མི་བྱ་བ་དང་རྒྱུ་དང་རྐྱེན་དག་ལ་སྙོམས་པར་འཇུག་པ་གང་ཡིན་པའོ། །གཙོ་བོ་མི་འཚེ་བ་ཞེས་བྱ་བ་ནི་སེམས་ཅན་རྣམས་ལ་གནོད་པ་མེད་པ་ཡིན་ནོ། །དགེ་བ་འདི་དག་ནི་ས་ཆེན་པོ་ལས་བྱུང་བ་ཡིན་ཏེ་དེ་དག་བཤད་པ་ཡིན་ནོ། །འདི་དག་ལ་སེམས་མི་འཇུག་པ་དེ་དག་ནི་འཆི་བའི་ཚེ། གཤིན་རྗེའི་མི་རྣམས་ཀྱི་དབང་དུ་འགྲོ་ལ། དེ་དག་འཆི་བའི་དུས་དེའི་ཚེ་ཀུན་དུ་དངང་བར་འགྱུར་རོ། །དེ་ཅིའི་ཕྱིར་ཞེ་ན། དགེ་བས་ཡང་དག་པར་མ་ཟིན་པའི་ཕྱིར་རོ། །ཇི་སྐད་བསྟན་པའི་སེམས་དང་སེམས་ལས་བྱུང་བའི་ཆོས་ས་ཆེན་པོ་ལས་བྱུང་བ་རྣམས་དང་། དགེ་བ་ས་ཆེན་པོ་ལས་བྱུང་བ་རྣམས་དང་། ཆུང་ངུ་ས་ཆེན་པོ་ལས་བྱུང་བ་རྣམས་ཀྱི་རང་གི་མཚན་ཉིད་བསྡུས་པའི་མིང་ནི་བཅུ་པ་ཞེས་བྱའོ། །ཡང་གཙོ་བོ་བཅུ་གཅིག་བསྒོམ་པ་ཞེས་བྱ་བ་གང་ཡིན་ཞེ་ན། འདི་ལ་དགེ་སློང་ལུས་དང་ལུས་ལ་རྟོག་པར་བྱེད་དོ། །བརྟགས་ནས་ཀུན་དུ་ཆགས་པར་མི་བྱེད། རྨོངས་པར་མི་བྱེད་ལ་དེ་སེམས་ལ་དམ་དུ་འཛིན་པར་མི་བྱེད་དེ། འདི་ནི་བསྒོམ་པ་དང་པོ་ཡིན་ནོ། །གཞན་ཡང་དགེ་སློང་དེ་བསྒོམ་པ་ལ་{{page:{number:968,folio:248b,volume:69}}}གོམས་པར་བྱེད་དེ། སྔོན་འདོད་པ་ཉེ་བར་སྤྱད་པ་གང་ཡིན་པ་དེ་དག་ལ་སྨོད་པར་བྱེད། རོ་མྱོང་བར་མི་བྱེད། ཡིད་ལ་མི་བྱེད། འགྱོད་པར་བྱེད་སྐྱོན་དུ་འགྲང་བར་བྱེད་པ་འདི་ནི་བསྒོམ་པ་གཉིས་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་གོམས་པར་བྱེད་དེ། འདི་ལྟར་བདག་བག་ཡོད་ན། ཡུལ་ཀུན་དང་ལྡན་པའི་ཡུལ་རྣམས་ཀྱིས་མི་འཕྲོགས་ལ། བག་ལ་ཉལ་གྱི་སྦྱོར་བ་ཐམས་ཅད་ཟད་པར་འགྱུར་ཏེ། དེ་ལྟར་བག་ཡོད་པ་ལ་གནས་པ་ནི། བག་ཡོད་པ་དེ་སྒོམ་པར་བྱེད་ཅིང་། གོམས་པར་བྱེད་པ་འདི་ནི་བསྒོམ་པ་གསུམ་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་གོམས་པར་བྱེད་དེ། དགེ་བའི་ཆོས་རྣམས་ཡིད་ལ་བྱེད་ཅིང་དེ་དག་ཀྱང་གོམས་པར་བྱེད་པ་ནི། འདི་ལྟར་བདག་གི་དགེ་བའི་ཆོས་སྐྱེས་པ་འདི་དག་ནི་རྣམ་པར་སྨིན་པ་བདེ་བ་རྒྱུ་བདེ་བ་རྐྱེན་བདེ་བ་ཡིན་ཏེ། བདག་ལ་རྣམ་པར་སྨིན་པ་བདེ་བ་དེ་དག་འབྱུང་བར་འགྱུར་རོ་སྙམ་མོ། །དེ་བཞིན་དུ་མི་དགེ་བ་རྣམས་ལ་ཡང་རྟོག་པར་བྱེད་ལ། དེའི་བསྒོམ་པ་དེ་ནི་ཡང་དག་པར་འགྱུར་ཏེ། འདི་ནི་བསྒོམ་པ་བཞི་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་གོམས་པར་བྱེད་དེ། འདི་ལྟར་བདག་ལ་ཚོར་བ་བདེ་བ་སྐྱེས་པ་དེ་ཅི་ལས་བྱུང་། རང་བཞིན་ཅི་ཡིན་རྒྱུ་ཅི་ཡིན་རྐྱེན་ཅི་ཡིན་གཞི་ཅི་ཡིན། སྐྱེས་པ་དེས་བདག་གི་སེམས་གཡེང་བར་མི་བྱེད་དམ་ཞེས། ཚོར་བ་དེ་དག་ལ་ཡང་དག་པ་ཇི་ལྟ་བ་བཞིན་གོམས་པར་བྱེད་ལ། དེ་དག་ལ་ཡང་སྙིང་པོ་མེད་པར་ལྟ་སྟེ། གསོབ་དང་གསོག་དང་སྙིང་པོ་མེད་པར་གོམས་པར་བྱེད་པ་འདི་ནི་བསྒོམ་པ་ལྔ་པ་ཡིན་ནོ། །ཡང་དགེ་སློང་དེ་བསྒོམ་པ་གོམས་པར་བྱེད་དེ། འདི་ལྟར་འདུ་བྱེད་གང་ཡིན་པ་དེ་རྣམས་ནི་མི་རྟག་པ་དང་། སྡུག་བསྔལ་བ་དང་སྟོང་པ་དང་བདག་མེད་པ་དང་གསོག་ཕན་ཚུན་གྱི་སྟོབས་ཀྱིས་བྱུང་བ་རྣམས་འབྱུང་སྟེ། སྟོབས་གཅིག་གིས་སྐྱེད་པ་མ་ཡིན་ནོ་ཞེས་དེ་ལྟར་གོམས་པར་བྱེད་དོ། །དེ་དེ་རྣམས་ལ་ཆགས་པར་མི་བྱེད་པ་འདི་ནི་བསྒོམ་པ་དྲུག་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་བདུན་པ་གོམས་པར་བྱེད་དེ། འདི་ལྟར་བདག་གི་ཡིད་ལ་བྱེད་པ་དགེ་བ་དག་སྐྱེས་སོ། །དགེ་བའི་རྒྱུས་སྐྱེས་པ་དེ་ཡིད་ལ་བྱེད་པ་གཞན་གྱིས་ཉམས་ཏེ། བདག་གི་དམིགས་པ་དེ་བརྗེད་དེ། {{page:{number:969,folio:249a,volume:69}}}དེ་བཞིན་དུ་བདག་གི་ཡིད་ལ་བྱེད་པ་མི་དགེ་བ་སྐྱེས་ལ། དེ་ཡང་ཡིད་ལ་བྱེད་པ་དགེ་བས་ཉམས་ཏེ། བདག་གི་དགེ་བའི་ཆོས་དེ་རྣམས་ཀྱི་བར་ཆད་བྱུང་ངོ་སྙམ་མོ། །དེ་ལྟར་རྟག་ཏུ་དམིགས་པ་ཡིད་ལ་བྱེད་པ་འདི་ནི་བསྒོམ་པ་བདུན་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་བརྒྱད་པ་གོམས་པར་བྱེད་དེ། འདི་ལྟར་ཆོས་ནི་རང་གི་མཚན་ཉིད་དང་སྤྱིའི་མཚན་ཉིད་ཡིན་ལ་ཆོས་འདི་དག་རང་གི་མཚན་ཉིད་ཕྱིན་ཅི་མ་ལོག་པར་འཛིན་ཏེ། ཆོས་ཐམས་ཅད་ཀྱི་འདྲེས་པ་མེད་པ་འདི་ཉིད་ནི་ཆོས་ཉིད་དུ་གནས་པ་ཡིན་ནོ། །བདག་སྐྱེས་པ་དང་གོར་མ་ཆག་པར་འཆི་བ་ཉེ་བར་གནས་པར་འགྱུར་ཏེ། འདུས་བྱས་ཀྱི་ཆོས་ལ་གང་མཚན་ཉིད་གསུམ་མེད་པར་གྱུར་པ་གང་ཡང་མེད་དོ་སྙམ་དུ་དེ་ལྟར་སྒོམ་པ་ནི་ཆོས་ཐམས་ཅད་ཀྱི་མི་རྟག་པ་ཉིད་བསྒོམ་པ་ཡིན་ཏེ། དེ་ལྟར་བསྒོམ་པའི་དགེ་སློང་དེ་ནི་བསྒོམ་པ་བརྒྱད་པ་བསྒོམ་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་དགུ་པ་གོམས་པར་བྱེད་དེ། འདི་ལྟར་ཀུན་ནས་ཉོན་མོངས་པའི་རྩ་བ་འདོད་ཆགས་དང་ཞེ་སྡང་དང་གཏི་མུག་གསུམ་གྱི་གཉེན་པོ་མི་གཙང་བ་དང་བྱམས་པ་དང་རྟེན་ཅིང་འབྲེལ་པར་འབྱུང་བ་དེ་དག་གཉེན་པོ་ཡིན་ཏེ། དེ་ལྟར་གོམས་པར་བྱེད། རྟག་ཏུ་ཡིད་ལ་བྱེད་པ་འདི་ཡང་བསྒོམ་པ་དགུ་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་བཅུ་པ་གོམས་པར་བྱེད་དེ། འདི་ལྟར་སངས་རྒྱས་ཀྱི་ཡོན་ཏན་རྗེས་སུ་དྲན་པ་བསྒོམ་སྟེ། །དེ་ཡང་འཇིག་རྟེན་ལ་ཕན་པ་དང་བདེ་བར་བྱ་བའི་ཕྱིར་རོ། །དེ་ལྟ་བས་ན་བདག་ཉིད་ལ་རྟག་ཏུ་ཕན་པར་འདོད་པ་རྣམས་ཀྱིས་དེ་ཉིད་བསྒོམ་པར་བྱའོ་ཞེས་ཡང་དག་པར་དྲན་པར་བྱེད་པ་ནི་བསྒོམ་པ་བཅུ་པ་ཡིན་ནོ། །གཞན་ཡང་དགེ་སློང་དེ་བསྒོམ་པ་བཅུ་གཅིག་པ་གོམས་པར་བྱེད་དེ། འདི་ལྟར་གཅིག་ནས་གཅིག་ཏུ་བརྒྱུད་དེ། ཐོས་པ་སྐད་ཅིག་རེ་རེ་ལ་གོམས་པར་བྱེད་དོ། །འདི་ལྟར་གཅིག་ནས་གཅིག་ཏུ་བརྒྱུད་པ་སྐད་ཅིག་རེ་རེ་ནི་མངལ་ནས་བྱུང་བ་དང་སྐྱེས་པ་དང་ཤི་བའི་བར་དང་མངལ་ན་གནས་པ་དང་གཞོན་ནུ་དང་ལང་ཚོ་ནས་རྒ་བའི་མཐར་ཐུག་གི་བར་དུ་དེ་ལྟར་གོམས་པར་བྱེད་པ་དགེ་སློང་དེའམ་གཞན་ཡང་རུང་སྟེ། འཆི་བའི་ཚེ་གཤིན་རྗེའི་མིའི་དབང་དུ་མི་འགྲོ་ཞིང་བཞིན་མི་སྡུག་པར་བསྒྱུར་བ་སྡིག་པ་བྱེད་པ་གཞན་དེ་དག་{{page:{number:970,folio:249b,volume:69}}}ཀྱང་མཐོང་བར་མི་འགྱུར་རོ། །དྲན་པ་བཅུ་གསུམ་དང་འབྲེལ་པ་ལེགས་པར་བསྒོམ་པ་གང་ཡིན་པ་དེ་དག་ནི་ཕན་པ་དང་བདེ་བ་དང་མཐར་མྱ་ངན་ལས་འདས་པར་འགྱུར་རོ། །བཅུ་གསུམ་གང་ཞེ་ན། འདི་ལ་བག་ཡོད་པ་དྲན་པ་དང་ཉེ་བར་གནས་པ་དྲན་པ་དང་གཡེང་བ་མེད་པ་དྲན་པ་ཡིན་ཏེ། དྲན་པ་དེ་དག་ལ་ཉེ་བར་གནས་ནས་འདི་ལྟ་སྟེ། བུད་མེད་ཅེས་བྱ་བའི་ལུས་ཁ་དོག་བཟང་པོའམ་ཁ་དོག་ངན་པ་མཐོང་བ་དེའི་ནང་མི་གཙང་བ་མནམ་པའི་གཞི་དང་། མི་བརྟན་པ་ཕྱི་སའི་ཁུང་ལྟར་དྲན་པ་ཉེ་བར་གནས་པ་དང་། དྲན་པ་མི་གཡོ་བ་ནི་གྲོང་ཁྱེར་གྱི་ཕྱོགས་སམ་གྲོང་གི་ཕྱོགས་དག་ཏུ་བསོད་སྙོམས་ཀྱི་ཕྱིར་རྒྱུ་བའམ་ཡུལ་དག་ཏུ་འགྲོ་བ་ན་བུད་མེད་ཀྱི་འདུ་ཤེས་ཀྱི་དབང་དུ་མི་འགྱུར་རོ། །དེ་ཅིའི་ཕྱིར་ཞེ་ན། དྲན་པ་ཉེ་བར་གནས་པའི་ཕྱིར་ཏེ། འདི་ནི་དྲན་པ་དང་འབྲེལ་པ་དང་པོ་ཡིན་ནོ། །གཞན་ཡང་དྲན་པ་དང་འབྲེལ་པ་ནི་ཕྱི་རོལ་གྱི་ཚལ་ཉམས་དགའ་བ་དང་། ཆུ་བོ་ཉམས་དགའ་བ་དང་། ལྟེང་ཀ་ཉམས་དགའ་བ་དང་། སྐྱེད་མོས་ཚལ་ཉམས་དགའ་བ་རྣམས་མཐོང་ནས་ཀྱང་འདི་ལྟར་དྲན་པ་ཉེ་བར་འཇོག་སྟེ། ཉམས་དགའ་བའི་ངོ་བོ་གང་ཡིན་པ་དེ་དག་གིས་དུས་ནི་ཕྱིས་འབྱུང་སྟེ། བྱིས་པའི་སེམས་རབ་ཏུ་ཆགས་པར་བྱེད་པ་དེ་དག་ནི་རྙི་རྙི་པོར་འགྱུར་ལྷགས་པར་འགྱུར་མི་སྡུག་པར་འགྱུར་འདབ་མ་རྙིས་ཤིང་ལོ་མ་སིལ་སིལ་པོར་ལྷགས་པར་འགྱུར་རོ། །དེ་དག་དེ་ལྟར་གྱུར་གྱིས་ཀྱང་ཐམས་ཅད་དུ་འབྱུང་བར་ཡང་མི་འགྱུར་ལ། ཀྱེ་མ་འདི་དག་ལ་ཉམས་དགའ་བ་ཅི་ཞིག་ཡོད་སྙམ་སྟེ། དེ་ལྟར་དྲན་པ་དང་འབྲེལ་པར་བྱེད་དོ། །དེ་ལྟར་དྲན་པ་ཉེ་བར་གནས་པ་བརྐམ་པ་མེད་པ་དེ་ནི་ཕྱི་ནང་གི་ཡུལ་གྱི་གཟུགས་ཀྱིས་ཉམས་པ་མེད་ཅིང་བདུད་ཀྱིས་ཀྱང་གནོད་པ་མེད་དོ། །གཞན་ཡང་དེའི་དོན་དང་ཕན་པར་བྱ་བའི་ཕྱིར་དྲན་པ་དང་འབྲེལ་པ་གསུམ་པ་དེ་དྲན་པར་བྱེད་དོ། །ཇི་ལྟར་དྲན་པར་བྱེད་དྲན་པ་དང་འབྲེལ་པའི་དམིགས་པ་ནི་གང་ཡིན་ཞེ་ན། འདིས་སྔོན་ཟོས་པའམ་ཉལ་བའམ་དགའ་བར་བྱས་པའམ་དམིགས་པ་བསྟེན་པ་གང་ཡིན་པ་དེ་དག་དྲན་ནས་རྟོག་པར་མི་བྱེད་ཅིང་ཡིད་ལ་དམ་དུ་འཛིན་པར་མི་བྱེད་དོ། །དེ་ལྟར་དེ་བྱིས་པ་སོ་སོའི་སྐྱེ་བོ་རྣམས་ཀྱི་དབང་པོ་དག་ནི་ཚིམ་པ་མེད་དོ་སྙམ་སྟེ། དེ་ལྟར་{{page:{number:971,folio:250a,volume:69}}}དྲན་པ་དང་འབྲེལ་བར་བྱེད་དོ། །གཞན་ཡང་དྲན་པ་དང་འབྲེལ་པ་བཞི་པ་དྲན་པར་བྱེད་དེ། གང་དུ་རྙེད་པ་དང་བཀུར་སྟི་དང་མལ་སྟན་དང་ན་བའི་གསོས་སྨན་གྱི་རྐྱེན་གྱི་ཡོ་བྱད་རབ་ཏུ་མང་པོ་ཐོབ་པ་དེར་དགའ་བ་དང་འབྲེལ་པར་མི་བྱེད་ཅིང་ཀུན་དུ་ཆགས་པར་མི་བྱེད་དོ། །འདི་ལྟར་རྙེད་པ་དང་བཀུར་སྟི་ལྷུར་བྱེད་པས། དགེ་སྦྱོང་ཉམས་པར་འགྱུར་ལ། གང་ཟག་དེ་ཡང་པགས་པ་རལ་ནས་ཤ་རལ་བར་འགྱུར། ཤ་རལ་ནས་ཆུ་རྒྱུས་ཆད་པར་འགྱུར། ཆུ་རྒྱུས་ཆད་ནས་རུས་པ་ཆག་པར་འགྱུར། རུས་པ་ཆག་ནས་རྐང་ཡང་ཟད་པར་འགྱུར་ཏེ། རྙེད་པ་དང་བཀུར་སྟིས་ནི་དེ་ལྟར་བྱེད་པར་འགྱུར་རོ། །རྙེད་པ་དང་བཀུར་སྟི་འདི་ནི་དགེ་བའི་ཆོས་ཐམས་ཅད་ཀྱི་བར་ཆད་བྱེད་པའི་རྒྱུ་ཡིན་ཏེ། ལེགས་པར་དྲན་པ་ཉེ་བར་གནས་པ་ནི། ཕྱོགས་གཅིག་ལ་གནས་པ་ཡིན་ནོ། །གཞན་ཡང་དྲན་པ་དང་འབྲེལ་པ་ལྔ་པ་དྲན་པར་བྱེད་དེ། གྲོང་དང་གྲོང་ཁྱེར་དང་ལྗོངས་སུ་རབ་ཏུ་རྒྱུ་བར་མི་བྱེད། གྲོང་ཁྱེར་དག་ལ་སྟེན་པར་མི་བྱེད། ཡུལ་མི་དག་དང་འབྲེལ་པའི་གཏམ་སྨྲ་བའི་ངོ་བོར་མི་བྱེད། འདུ་འཛི་དང་དགའ་བར་གནས་པར་མི་བྱེད་དོ། །འདི་ལྟར་གྲོང་དང་གྲོང་ཁྱེར་དང་ལྗོངས་སུ་གནས་པར་བྱེད་པ་གང་ཡིན་པ་དེ་དག་ནི་བློ་གཡེངས་པར་འགྱུར་ལ་རང་གི་དོན་ཀྱང་བྱེད་པར་མི་ནུས་སོ། །དེ་ལྟར་དེ་དག་གི་དོན་ཇི་ལྟ་བ་བཞིན་མཐོང་བ་ཉིད་ཀྱིས་དྲན་པ་སྐྱེ་བར་འགྱུར་རོ། །གཞན་ཡང་དྲན་པ་དང་འབྲེལ་པ་དྲུག་པ་དྲན་པར་བྱེད་དེ། དེ་ལྟར་སྐྱོན་དུ་ལྟ་བ་དེ་ནི་དུར་ཁྲོད་དང་ཤིང་དྲུང་དང་སོག་ཁྲོད་དང་རིའི་གསབ་གསེབ་དང་ཁང་སྟོང་དུ་སྟེན་པར་བྱེད་ཅིང་སུ་དང་ཡང་ལྷན་ཅིག་གནས་པར་མི་བྱེད་འདྲེ་བར་མི་བྱེད་དོ། །འདི་ལྟར་འདྲེ་བར་མི་བྱེད་པའི་དགེ་སློང་དེ་ནི་དགེ་བའི་ཆོས་རྣམས་འཐོབ་པར་འགྱུར་ལ། སྤང་བར་བྱ་བ་ཡང་སྤོང་བར་འགྱུར་རོ། །གཞན་ཡང་དྲན་པ་དང་འབྲེལ་པ་བདུན་པ་དྲན་པར་བྱེད་དེ། ལྷའི་གཏམ་རྣམས་ལ་ཡང་ཆགས་པ་མི་སྐྱེད་ལ། སེམས་ཅན་དམྱལ་བ་པའི་གཏམ་རྣམས་ལ་ཡང་ཡིད་འབྱུང་བར་མི་བྱེད་དོ། །དེ་འདི་སྙམ་དུ་དྲན་པར་བྱེད་དེ། ལྷ་རྣམས་ཀྱི་མཐའ་ནི་ལྟུང་ཞིང་གནོད་པ་དང་བཅས་ལ་གཤིན་རྗེའི་མིའི་དབང་དུ་གྱུར་པ་ཡིན་ནོ། །སེམས་ཅན་དམྱལ་བ་པ་ཡང་ལས་ཀྱིས་དྲངས་པ་ཡིན་ཏེ། རྗེས་སུ་དགའ་བར་མི་བྱ་{{page:{number:972,folio:250b,volume:69}}}ཞིང་གཞན་བྱེད་པ་ཡང་ཕྱིར་བཟློག་པར་བྱའོ་སྙམ་སྟེ། དེ་མཐོ་རིས་ལ་ཡང་མི་དགའ། སེམས་ཅན་དམྱལ་བ་ལ་ཡང་འཇིགས་པ་མེད་དེ། དགའ་བ་དང་འཇིགས་པ་སྤངས་པ་དེ་ནི་དགེ་བ་དྲན་པའི་ངོ་བོར་འགྱུར་ཏེ། དྲན་པ་ཉེ་བར་གནས་པ་ཡིན་ནོ། །གཞན་ཡང་དྲན་པ་དང་འབྲེལ་པ་བརྒྱད་པ་དྲན་པར་བྱེད་དེ། བདག་གི་དྲན་པ་ཉེ་བར་གནས་པ་ནི་ལེགས་པ་ཡིན་ཏེ། མི་དགེ་བའི་ཆོས་སྣང་བ་རྣམས་ཉམས་ཤིང་ཟད་ལ་བཅོམ་ཞིང་སྤངས་པར་གྱུར་ཏོ། །གཞན་ཡང་ཡིད་ལ་མི་དགེ་བ་སྐྱེས་པ་དེས་བདག་གི་དགེ་བ་དྲན་པ་ཉམས་ཤིང་བདག་གི་ཀུན་ནས་བར་ཆད་བྱུང་སྟེ། དེ་ལ་བདག་གིས་ཡང་དགེ་བའི་དྲན་པ་ཉིད་བསྐྱེད་པར་བྱའོ་སྙམ་ནས། དེ་ལྟར་དམིགས་པ་དང་མཚན་ཉིད་དྲན་པ་དེ་གཅིག་ནས་གཅིག་ཏུ་འགྲང་བར་བྱེད་དོ། །ཡིད་ལ་གཅིག་ཏུ་གྱུར་ཅིང་གཅིག་ཏུ་འདུས་པ་ནི་དྲན་པ་ལས་སུ་རུང་བར་འགྱུར་རོ། །དེ་ནི་ཆུ་བོའི་ཤུགས་ཀྱི་རླབས་མི་བརྟན་པ། ཡུལ་ནོར་བ་དགྲ་ལྟ་བུ་དག་ལས་སེམས་འཛིན་པར་ནུས་སོ། །གཞན་ཡང་དྲན་པ་དང་འབྲེལ་པ་དགུ་པ་དྲན་པར་བྱེད་དེ། ཉིན་གཅིག་བཞིན་སངས་རྒྱས་ཀྱི་ཡོན་ཏན་རྗེས་སུ་དྲན་པར་བྱེད། དམ་པའི་ཆོས་ལ་རྟག་ཏུ་གུས་པར་བྱེད། བླ་མ་རྣམས་ལ་དད་པར་བྱེད་ཅིང་དེའི་བསྒྲུབ་པ་ལ་ཡང་གནས་པར་བྱེད། བློ་ཤིན་ཏུ་མཉམ་པར་གཞོག་པར་བྱེད། གཉའ་ཤིང་གང་ཙམ་དུ་ལྟ་བར་བྱེད། སེམས་ཅན་ཐམས་ཅད་ལ་ཕན་པར་མོས་པ་དྲན་པར་བྱེད་དེ། དེའི་དྲན་པ་དང་འབྲེལ་པ་དེ་ནི་འབྲས་བུ་དང་བཅས་པ་མཐའ་མྱ་ངན་ལས་འདས་པར་འགྱུར་རོ། །གཞན་ཡང་དྲན་པ་དང་འབྲེལ་པ་བཅུ་པ་དྲན་པར་བྱེད་དེ། བློ་གྲོས་ཤིན་ཏུ་མཉམ་པར་གཞོག་པར་བྱེད་ལ། འདི་ལྟར་འཇིགས་པ་ཆེན་པོ་བཞི་པོ་འདི་དག་འོང་སྟེ། རྒ་བ་དང་ན་བ་དང་འཆི་བ་དང་རྒུད་པ་དང་བཞིའོ། །དེ་དགྲ་ཆེན་པོ་དེ་དག་གིས་རྟག་ཏུ་རྣམ་པར་འཇིགས་ཏེ། དགའ་བར་མི་སེམས་སོ། །བཞི་ཞིག་ཀྱང་ཤིན་ཏུ་མི་བརྟན་པར་མཐོང་སྟེ། ཚེ་དང་ནད་མེད་པ་དང་ལང་ཚོ་དང་ཕུན་སུམ་ཚོགས་པ་བཞིའོ། །དེ་སྔར་བསྟན་པ་བཞི་པོ་དེ་དག་ལ་རྟག་ཏུ་འཇིགས་ཤིང་མི་བརྟན་པ་གཞན་ཡང་གོམས་པར་བྱེད་པ་ནི་ཡུལ་རྣམས་ཀྱིས་འཕྲོགས་པར་མི་འགྱུར་ཞིང་། དགའ་བའི་འདོད་ཆགས་ཀྱི་དབང་དུ་མི་འགྲོ་ལ། {{page:{number:973,folio:251a,volume:69}}}དྲན་པ་ཉེ་བར་གནས་པར་འགྱུར་ཏེ། ཉོན་མོངས་པའི་རི་ཟད་པར་ནུས་སོ། །གཞན་ཡང་དྲན་པ་དང་འབྲེལ་བ་བཅུ་གཅིག་པ་དྲན་པར་བྱེད་དེ། དགེ་འདུན་ལ་གང་ཟག་གིས་འབྱེད་པར་མི་བྱེད་ལ། ལེ་ལོ་ལ་བརྩོན་ཞིང་སྤྱོད་པར་མི་བྱེད། གང་ཟག་གིས་གང་ཟག་རབ་ཏུ་འབྱེད་པར་བྱེད་པ་ནི་ཉམས་པར་འགྱུར་བས། གནོད་པར་མི་བྱེད་ལ་ཕན་པར་ཡང་མི་བྱེད་པ་དེ་ནི། དེ་ལྟར་སེམས་དང་བར་འགྱུར་ཞིང་དེའི་དྲན་པ་ཡང་ལས་སུ་རུང་བར་འགྱུར་ཏེ། གནོད་པ་མེད་པ་ལྷུར་ལེན་པར་བྱེད་དོ། །གཞན་ཡང་དྲན་པ་དང་འབྲེལ་བ་བཅུ་གཉིས་པ་དྲན་པར་བྱེད་དོ། །རྟག་ཏུ་དམ་པའི་ཆོས་ཉན་པ་ལྷུར་ལེན་པར་བྱེད་དོ། །དེ་ལྷུར་ལེན་པ་དང་ལྡན་པ་དེས་ཆོས་འཛིན་པར་བྱེད་པ་གང་ཡིན་པ་དེ་དག་ཕྱིར་ཞིང་དམ་དུ་འཛིན་པར་བྱེད་དོ། །ཁ་ན་མ་ཐོ་བ་དང་བཅས་པ་དང་ཁ་ན་མ་ཐོ་བ་མེད་པའི་ཆོས་རྣམས་རྣམ་པར་ཤེས་པར་བྱེད་དེ། དེ་མར་མེས་མུན་ནག་གི་གཟུགས་དག་མཐོང་བ་ལྟར་བཅོམ་ལྡན་འདས་ཀྱིས་གསུངས་པའི་ཆོས་ཀྱི་སྒྲོན་མས་ཁ་ན་མ་ཐོ་བ་དང་བཅས་པ་དང་། ཁ་ན་མ་ཐོ་བ་མེད་པ་དག་མཐོང་ངོ་། །དེ་ལྟར་ཤིན་ཏུ་མཉམ་པར་གཞག་པའི་དྲན་པ་འབྱུང་བ་དེ་ནི་ཉོན་མོངས་པའི་དྲ་བའི་དབང་དུ་མི་འགྲོ་ཞིང་བདུད་ཀྱི་དབང་དུ་མི་འགྲོ་སྟེ། དེ་ལྟར་དྲན་པ་དང་འབྲེལ་པ་བཅུ་གཉིས་པ་ཡང་དྲན་པར་བྱེད་དོ། །གཞན་ཡང་དྲན་པ་དང་འབྲེལ་པ་བཅུ་གསུམ་པ་དྲན་པར་བྱེད་དེ། སྐད་ཅིག་སྐད་ཅིག་ལ་ལུས་དང་སེམས་དང་ཚོར་བའི་རང་གི་མཚན་ཉིད་སྒྲུབ་པའི་དྲན་པ་འབྱུང་སྟེ། དྲན་པ་ཉེ་བར་གཞག་པ་འདི་དག་སོ་སོར་ཤེས་པར་བྱེད་ཅིང་ཡིད་ལ་ཡང་དམ་དུ་འཛིན་པར་བྱེད་དོ། །ཡིད་ལ་བྱས་པ་དེ་རྣམས་ཀྱིས་བག་མེད་པ་ལ་སྟེན་པར་མི་འགྱུར་ཞིང་། བག་ཡོད་པ་ལ་སྟེན་པར་བྱེད་པ་དེ་ནི་གཤིན་རྗེའི་མིའི་དབང་དུ་འགྲོ་བར་མི་འགྱུར་ལ་རང་དབང་དུ་འགྱུར་དྲན་པ་ཉམས་པར་མི་འགྱུར་བ་དང་། དུས་མ་ཡིན་པ་ལ་སྤྱོད་པར་མི་འགྱུར་བ་དང་། ཡུལ་མ་ཡིན་པར་སྤྱོད་པར་མི་འགྱུར་བ་དང་། སྤྱོད་ཡུལ་མ་ཡིན་པར་སྤྱོད་པར་མི་འགྱུར་ཏེ། འབྲེལ་པ་འདི་དག་ནི་དྲན་པ་ཐམས་ཅད་ཀྱི་ནང་དུ་འབྲེལ་པ་ཡིན་ནོ། །གཞན་ཡང་སེམས་ཀྱི་ཁམས་བཅུ་བཞི་བསྒོམ་པར་བྱ་ཞེས་གང་སྨྲས་པ། ལེགས་པར་བསྒོམ་ན་ཤིན་ཏུ་སྦྱང་{{page:{number:974,folio:251b,volume:69}}}བ་བྱས་ཤིང་ཤིན་ཏུ་དུལ། ཤིན་ཏུ་དག་པར་འགྱུར་ལ། བག་མེད་པས་ཕྲོགས་པར་ཡང་མི་འགྱུར་རོ། །འདི་ལྟ་སྟེ། མོས་པ་དང་། བརྩོན་འགྲུས་དང་རབ་ཏུ་ཞི་བ་དང་། སློབ་དཔོན་ལ་བསྙེན་བཀུར་བ་དང་། སྡིག་པའི་གྲོགས་པོ་ཡོངས་སུ་སྤངས་པ་དང་། སངས་རྒྱས་ཀྱི་གསུང་ལ་གོམས་པ་དང་། ཚུལ་བཞིན་ཡིད་ལ་བྱེད་པ་ལ་གོམས་པ་དང་། རྒོད་པ་ཡོངས་སུ་སྤངས་པ་དང་། ཆོས་དང་ཆོས་མ་ཡིན་པའི་རྒྱུ་དང་འབྲས་བུ་ལ་དད་པ་དང་། སྔོན་གྱི་འདོད་པ་བརྗེད་པ་དང་། བུད་མེད་ལ་ལྟ་བ་ཡོངས་སུ་སྤངས་པ་དང་། གཉེན་ལ་ལྟ་ཞིང་ལྷག་པར་སྤྱོད་པ་མེད་པ་དང་། ཡུལ་ཐམས་ཅད་ཡང་དག་པར་བཟུང་བ་དང་། སྐྱེ་བ་དང་འཆི་བའི་འཇིགས་པ་ཡིན་ཏེ། བཅུ་བཞི་པོ་འདི་རྣམས་ཀྱིས་སེམས་ཡོངས་སུ་བསྒོམས་པ་དེ་ནི་ཤིན་ཏུ་ཡོངས་སུ་བསྒོམས་པ་ཡིན་ལ། རྒྱུ་འདི་རྣམས་ཀྱིས་ཤིན་ཏུ་ཡོངས་སུ་སྦྱང་བ་བྱས་པ་ནི་འཆི་བའི་ཚེ་འགྲོ་བ་ངན་པའི་ཕོ་ཉ་མི་འབྱུང་ལ། ངན་སོང་གི་སྒོ་ཡང་འབྱེ་བར་མི་འགྱུར། དམ་པའི་ཆོས་ལ་བླུན་པར་མི་འགྱུར། མི་མགུལ་དུ་ཐག་པས་བཅིངས་པ་ལྟར་གར་དགའ་དགུར་འགྲོ་བ་རྒྱུ་བ་རྣམས་སུ་ཁྲིད་པར་མི་འགྱུར། མི་ངན་པ་ཡིད་ཆེས་པའི་བྱ་མ་རྟ་ལྟ་བུའི་ལས་བྱེད་པར་མི་འགྱུར་རོ། །འདི་དག་ཐམས་ཅད་ནི་དམ་པའི་ཆོས་ཐོབ་པ་ན་འདི་ལྟ་སྟེ། སེམས་ཤིན་ཏུ་དུལ་ཞིང་ཤིན་ཏུ་སྦྱང་བ་བྱས་ལ། ཤིན་ཏུ་མཐར་ཕྱིན་པ་ནི་ལྷ་དང་མི་རྣམས་ཀྱི་ནང་དུ་ཁྲིད་པར་བྱེད་དོ། །ཕྱིས་ཀྱང་མྱ་ངན་ལས་འདས་པའི་གྲོང་ཁྱེར་གྱི་སྒོ་འབྱེད་པར་འགྱུར་རོ། །དེ་ལྟ་བས་ན་གཙོ་བོ་འདི་དག་ལ་སེམས་ཡོངས་སུ་སྦྱང་བ་བྱས་པ་དེ་ནི་ཤིན་ཏུ་སྦྱང་བ་བྱས་པ་ཡིན་ཏེ། གཤིན་རྗེའི་མིའི་དབང་དུ་འགྲོ་བར་མི་འགྱུར་རོ། །ཡང་བརྒྱ་བྱིན་དེ་ངན་སོང་གི་འཇིགས་པས་ཉེན་ཅིང་གཤིན་རྗེའི་མི་མཐོང་བས་ཉམ་ཐག་པའི་ལྷ་རྣམས་ལ་ཆོས་སྟོན་པར་བྱེད་དོ། །འདི་ལྟར་བདག་གིས་ཁྱེད་ཅག་ལ་ཆོས་གཅིག་ནས་བཟུང་སྟེ། རིམ་པ་རེ་རེ་ལས་བཅུ་བཞིའི་བར་དུ་ཆོས་བསྟན་པ་རིམ་པ་དེ་ལ་བབ་སྟེ་དངོས་པོ་བཅོ་ལྔ་བཤད་པར་བྱའོ། །བཅོམ་ལྡན་འདས་ལས་བདག་གིས་ཇི་ལྟར་ཐོས་པ་དེ་ལྟར་ཁྱེད་ཅག་ལ་ཡང་བཤད་པར་བྱའོ། །དངོས་པོ་བཅོ་ལྔ་གང་ཞེ་ན། ཁྱིམ་གྱི་གནས་ནས་བྱུང་ནས་དགེ་སྦྱོང་དུ་དམ་བཅས་པས་སྤང་བར་བྱ་ཞིང་དམད་པར་བྱ་བ་དང་། གཞན་བྱེད་པ་{{page:{number:975,folio:252a,volume:69}}}ཡང་ཕྱིར་བཟློག་པར་བྱ་བ་གང་ཡིན་པ་དེ་དག་ཡིན་ནོ། །འདི་ལྟ་སྟེ། དང་པོ་ཁོ་ནར་དངོས་པོ་གོས་ངུར་སྨྲིག་ཉིད་ཡོངས་སུ་ཤེས་པར་བྱ་སྟེ། གང་རྒྱགས་པ་ཡང་དག་པར་སྐྱེད་པར་མི་བྱེད་པའི་གོས་ངུར་སྨྲིག་གི་རྣམ་པ་དེ་ལྟ་བུ་བགོ་བར་བྱའོ། །དེ་ཅིའི་ཕྱིར་ཞེ་ན། གོས་ངུར་སྨྲིག་གི་རྒྱགས་པས་མྱོས་པ་ནི་ལུང་བོང་ལྟར་སྤྱོད་ཅིང་འགྲོ་བ་འབྱེད་པར་བྱེད་པ་ཡིན་ལ། རྒྱགས་པའི་ལུས་དེ་སྒེག་པ་ལྷུར་ལེན་པར་འགྱུར་རོ། །དེ་ནི་དགེ་བའི་ཆོས་སྒྲུབ་པར་མི་བྱེད་ལ། བུད་མེད་ལ་ལྟ་བ་ལྷུར་ལེན་པར་བྱེད་དོ། །དེ་རྒོད་པ་ལ་འཇུག་པར་བྱེད་དེ། དེ་ལྟར་སེམས་ཡང་བ་གཞན་གང་ཡིན་པ་དེ་ཡང་གོས་ཀྱིས་རྒྱགས་པར་འགྱུར་རོ། །དེ་ལྟ་བས་ན་བགོ་བར་བྱ་བ་དེ་ནི་གང་གིས་དྲོ་བ་དང་གྲང་བས་འཇིགས་པར་མི་འགྱུར་ཞིང་། གང་གིས་ལུས་གཡོག་པ་ཙམ་དུ་གྱིས་ཤིག་དང་། དེ་ནི་བག་མེད་པའི་འགྲོ་བའི་དབང་དུ་མི་འགྱུར་ཞིང་། འཆི་བའི་དུས་ན་ཡང་འགྱོད་པ་ཡོད་པར་མི་འགྱུར་རོ། །དངོས་པོ་ཡོངས་སུ་ཤེས་པར་བྱ་བའི་འདི་ནི་ཡོངས་སུ་ཤེས་པར་བྱ་བ་དང་པོ་ཡིན་ནོ། །གཞན་ཡང་དངོས་པོ་གང་ཡོངས་སུ་ཤེས་པར་བྱ་བ་གཉིས་པ་ནི་དགེ་སྦྱོང་ཆོག་ཤེས་པར་གནས་པས་ཤེས་པར་བྱ་བ་ཡིན་ཏེ། བདག་ཤེས་པ་འམ། རབ་ཏུ་བྱུང་བ་གང་གིས་ཚུལ་ཁྲིམས་དང་ལྡན་པར་འགྱུར་སྙམ་ནས། དེའི་རྗེས་སུ་འཇུག་པར་བྱེད་ལ་སྦྱིན་བདག་དང་སྦྱིན་པ་པོ་ལས་མལ་སྟན་དང་། ན་བའི་གསོས་སྨན་གྱི་རྐྱེན་གྱི་ཡོ་བྱད་དང་དེ་དང་འཐུན་པ་དང་དེ་དང་འདྲ་བ་དག་ལེན་པར་མི་བྱེད་པ་དེ་ནི། དེ་ལྟར་བར་ཆད་འབྱུང་བར་མི་འགྱུར་ཏེ། འདི་ནི་ཡོངས་སུ་ཤེས་པར་བྱ་བའི་དངོས་པོ་གཉིས་པ་ཡིན་ནོ། །གཞན་ཡང་ཡོངས་སུ་ཤེས་པར་བྱ་བའི་དངོས་པོ་གསུམ་པ་ནི་དེའི་ཆགས་པས་མལ་སྟན་ཡིད་ལ་མི་བྱ་བ་དང་དགོན་པ་དང་ཚལ་དེ་དག་ན་གནས་པ་བཏང་ནས། གང་དུ་ཡོན་ཏན་དང་ལྡན་པར་འགྱུར་བ་མ་ཡིན་པ་བསོད་སྙོམས་སམ། ཐུག་པ་མང་པོ་སྦྱིན་པ་དེ་དག་འདོད་པས་གྲོང་གི་ནང་ངམ། གྲོང་ཁྱེར་གྱི་ནང་དུ་གནས་པ་དེ་ནི་དེའི་བར་ཆད་ཆེན་པོ་འབྱུང་ལ། དགེ་བའི་ཆོས་མི་སྒྲུབ་པ་དེ་དང་ཆོག་མི་ཤེས་པ་དེ་དང་ཡང་དག་ལྡན་པར་འགྱུར་རོ། །དགེ་སྦྱོང་གི་མཆོག་ནི་འདི་ཡིན་ཏེ་འདི་ལྟ་སྟེ། ཆོག་ཤེས་པ་དང་བག་ཡོད་པའོ། །ཆོག་མི་ཤེས་པ་དེ་དག་ཉིད་ལ་དགའ་བ་གང་{{page:{number:976,folio:252b,volume:69}}}ཡིན་པ་དེ་ནི་བསླུས་པར་འགྱུར་ཞིང་། མི་ངན་པ་དག་ལ་བར་ཆད་འབྱུང་སྟེ་ངན་སྐྱུགས་ཟ་བ་དང་མཚུངས་སོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་གཉིས་པ། དེ་ནས་གཞན་ཡང་དངོས་པོ་བཞི་པ་ཡོངས་སུ་ཤེས་པར་བྱ་སྟེ། དེ་ཡང་གང་ཞེ་ན་འདི་ལྟ་སྟེ། ཁ་ཏོན་རབ་ཏུ་ཤེས་ལ། ཁ་ཏོན་འདོན་པ་དེ་དང་ཡང་དག་པར་ལྡན་པ་ཤེས་པ་དེ་ཙམ་གྱིས་ཆོག་སྟེ་ལྷག་པར་མི་བསླབ་བོ། །བདག་གིས་ལྷག་པར་སོ་སོར་ཤེས་ན། སྦྱིན་བདག་དང་སྦྱིན་པ་པོ་དག་གིས་རྣ་ལམ་དུ་ཐོས་པ་ཡིན་ནོ་སྙམ་ནས། ན་བའི་གསོས་སྨན་རྐྱེན་གྱི་ཡོ་བྱད་རྣམས་བདག་ལ་སྦྱིན་པར་བྱེད་དོ། །དེ་བདག་ལ་བར་ཆད་དང་ལྡན་པར་འགྱུར་བས། དེ་ནི་བདག་ལ་འོས་པ་མ་ཡིན་ནོ་སྙམ་པའི་བདག་ཉིད་དེ་ནི་ཆོག་ཤེས་པ་ཡིན་ཏེ། དགེ་སློང་དེ་ལྟ་བུ་ནི་ཆོག་ཤེས་པ་ཡིན་ནོ། །གཞན་ཡང་དངོས་པོ་ལྔ་པ་ཡོངས་སུ་ཤེས་པར་བྱ་བ་ནི་གང་གིས་འདོད་པ་ཆུང་བ་དང་ཆོག་ཤེས་པ་དང་བག་ཡོད་པ་ལ་གནས་པ་ཡིན་ཏེ། དངོས་པོ་དེ་གང་ཞེ་ན། འདི་ལ་དགེ་སྦྱོང་གང་ཞིག་དགེ་འདུན་གྱིས་མངགས་སམ་ནད་པའི་ཕྱིར་རམ་ནོར་རྫས་ཀྱི་ཕྱིར་མངགས་པའམ་སྦྱིན་པ་པོ་དང་སྦྱིན་བདག་གི་དྲུང་དུ་མངགས་པ་ལས་ཁྱིམ་ལ་ཉེ་བར་སྟེན་པར་བྱེད་ལ། དེ་སྦྱིན་བདག་དེ་དག་གི་དྲུང་ན་བཏུང་བ་དག་ཀྱང་འཐུང་ཞིང་འདུག་ན། དེ་ནི་དེའི་ཀུན་འབྱུང་བའི་བར་ཆད་དོན་མེད་པར་གྱུར་ལ། ལུས་ཡོངས་སུ་ངལ་བ་དོན་མེད་པ་དང་། རྩོལ་བ་དོན་མེད་པར་འགྱུར་རོ། །དེ་ཅིའི་ཕྱིར་ཞེ་ན། དེ་ཡང་དེ་མངོན་པར་འདོད་ཅིང་རོ་ལ་འཆུམས་པས་ཉམས་པ་ཁྱིམ་དེ་ཉིད་དུ་འགྲོ་སྟེ། དེ་དེར་ཡང་བ་ཉིད་ཀྱིས་འགྲོ་བར་བྱེད་དོ། །དེས་ན་བདག་ལ་ཕན་པར་མི་བྱེད་ལ། ནད་པ་ལ་ཡང་ཕན་པར་མི་བྱེད་ཅིང་། དགེ་འདུན་གྱི་བྱ་བ་ཡང་སྒྲུབ་པར་མི་བྱེད་དོ། །རྒྱུ་ཡང་བ་རྣམས་ཀྱི་ནང་ན་མཆོག་ནི་འདི་ཡིན་ཏེ་འདི་ལྟ་སྟེ། ཁྱིམ་གཅིག་ཏུ་འཇུག་ཅིང་བཟའ་བཏུང་ལ་དགའ་བ་ཉིད་དང་གང་ཆུང་ཟད་སྨྲ་བ་དང་འཆལ་པ་ཡིན་ཏེ། ཆོས་གསུམ་པོ་དེ་དག་ནི་འཇིག་རྟེན་པ་དང་འཇིག་རྟེན་ལས་འདས་པས་སྨད་པར་བྱ་བའི་གནས་ཡིན་ནོ། །དེ་ལྟ་བས་ན་དེ་དག་ནི་ཆོག་ཤེས་པ་དང་། བག་ཡོད་པ་ལ་གནས་པ་དག་གིས་ཡོངས་སུ་སྤང་བར་བྱའོ། །གཞན་ཡང་དངོས་པོ་དྲུག་པ་ཡོངས་སུ་ཤེས་པར་བྱ་བ་ནི། དགེ་སྦྱོང་འདོད་ཆེན་ཆུང་{{page:{number:977,folio:253a,volume:69}}}བས་སམ། རབ་ཏུ་བྱུང་བ་བསོད་སྙོམས་ལ་ཡང་དག་པར་གནས་པས། ཇི་ཙམ་དུ་ཉིན་གཅིག་འགྲངས་པའི་བསོད་སྙོམས་དེ་ཙམ་ཞིག་བླང་བར་བྱའི། སང་དག་གི་ནི་སོ་སོར་བསགས་པར་མི་བྱའོ། །དེ་ལ་མངོན་པར་ཆགས་པར་གྱུར་ན་དེའི་སེམས་དེ་ཡང་བར་འགྱུར་ཏེ། བསམ་གཏན་དང་འདོད་པ་དག་ལ་སེམས་དང་བ་མེད་པར་འགྱུར་རོ། །བསོད་སྙོམས་འདི་དག་ཟད་པར་མ་གྱུར་ཅིག་སྙམ་ནས། དེ་ལྟར་ཆུང་ངུ་ལ་ཆགས་པ་ཡང་བར་ཆད་དུ་འགྱུར་ན། རྙེད་པ་དང་བཀུར་སྟི་དེ་དག་ལ་མངོན་པར་ཆགས་པ་ལྟ་སྨོས་ཀྱང་ཅི་དགོས་ཏེ་དངོས་པོ་ཡོངས་སུ་འཛིན་པ་གང་ཡིན་པ་དེ་དག་ནི་སྲེད་པས་ལྷག་པར་བཅིངས་པ་ཡིན་ནོ། །གཞན་ཡང་དངོས་པོ་བདུན་པ་ཡོངས་སུ་ཤེས་པར་བྱ་བ་དེ་གང་ཡིན་ཞེ་ན། འདི་ལ་མ་ཐོས་པ་དང་མ་མཐོང་བའི་ཡུལ་དང་ལྗོངས་སུ་རྒྱུ་བ་རྣམས་རྒྱུ་བ་ན། རིགས་ཆེན་པོ་ལས་རབ་ཏུ་བྱུང་བའི་དགེ་སྦྱོང་འདོད་ཆེན་ཆུང་བས་སྨྲ་བར་མི་བྱ་སྟེ། འདི་ལྟར་བདག་རིགས་ཆེ་གེ་མོ་ཞིག་ལས་རབ་ཏུ་བྱུང་ངོ་ཞེའམ། བདག་རིགས་ཆེན་པོ་ལས་རབ་ཏུ་བྱུང་ངོ་ཞེས་དེ་སྐད་བདག་ཉིད་ཀྱིས་སྨྲ་བར་མི་བྱའོ། །གཞན་ཡང་ལྷན་ཅིག་གནས་པའམ། ཉེ་གནས་ཤིག་སྨྲ་ན་ཡང་ཕྱིར་བཟློག་པར་བྱའོ། །འདི་ལྟར་དགེ་སྦྱོང་གི་དངོས་པོ་ཙམ་ཉིད་ལས་སྦྱིན་བདག་དང་སྦྱིན་པ་པོ་དག་མལ་སྟན་དང་ན་བའི་གསོས་སྨན་གྱི་རྐྱེན་གྱི་ཡོ་བྱད་རྣམས་བདག་ལ་སྦྱིན་པར་བྱེད་དེ། དེས་ནི་བདག་དངོས་པོ་ཡོངས་སུ་འཛིན་པ་དང་ལྡན་པར་འགྱུར་ལ། ཇི་སྟེ་མ་བླངས་ན་བདག་གི་ཉེ་གནས་དེའི་ཡིད་མི་དགའ་བར་འགྱུར་རོ། །དེ་གལ་ཏེ་བདག་ལ་ཡིད་མི་དགའ་བར་བྱེད་ན་དེ་དེ་དག་གི་བར་ཆད་དུ་འགྱུར་ཏེ། འཇིག་རྟེན་ཕ་རོལ་ལ་ཕན་པར་མི་འགྱུར་རོ། །དངོས་པོ་ཡོངས་སུ་བཟུང་བ་ཡང་དེ་ལྟར་ཡོངས་སུ་ཤེས་པར་བྱ་སྟེ། དགེ་སློང་དེ་ལྟ་བུ་ནི་འདོད་ཆེན་ཆུང་བར་འགྱུར། སྲིད་པས་མི་ཟིན་པར་འགྱུར། སེམས་གཡེངས་པར་མི་འགྱུར། དྲན་པ་ཉེ་བར་གནས་པར་འགྱུར། དམ་པའི་ཆོས་དང་བསམ་གཏན་ལ་གནས་པའི་ཀུན་དགའ་བ་ལ་མངོན་པར་དགའ་བར་འགྱུར། ལུས་ལ་ལུས་ཀྱི་རྗེས་སུ་ལྟ་བ་དང་། སེམས་ལ་སེམས་ཀྱི་རྗེས་སུ་ལྟ་བ་དང་། ཚོར་བ་ལ་ཚོར་བའི་རྗེས་སུ་ལྟ་བ་དང་། ཆོས་ལ་ཆོས་ཀྱི་རྗེས་སུ་ལྟ་བར་འགྱུར་ཏེ། འདོད་ཆེན་ཆུང་བ་དེ་ནི་སྲིད་པའི་བཙོན་ར་ལས་འབྲོས་པར་{{page:{number:978,folio:253b,volume:69}}}ནུས་སོ། །གཞན་ཡང་འདི་ལ་དགེ་སློང་འདོད་ཆེན་ཆུང་བ་ཆོག་ཤེས་པ། རྙེད་པ་དང་བཀུར་སྟིའི་འཇིགས་པ་དང་བྲལ་བས་དངོས་པོ་བརྒྱད་པ་ཡོངས་སུ་ཤེས་པར་བྱ་སྟེ། དངོས་པོ་ཡོངས་སུ་ཤེས་པར་བྱ་བ་དེ་གང་ཞེ་ན། འདི་ལ་སྐྱེ་བོ་མང་པོ་འཛིན་པ་སྣོད་སྤྱད་དང་ཡོ་བྱད་མང་བ་ལྷན་ཅིག་གནས་པ་མང་བ། རྙེད་པ་དང་བཀུར་སྟི་ལ་མངོན་པར་དགའ་བ་མང་བ། རོ་ལ་འཆུམས་པ། སྤྱན་འདྲེན་པ་ལ་ཤིན་ཏུ་ཡིད་ཞུགས་པ། གཉེན་འདུན་ལྟ་འདོད་པའི་དགེ་སྦྱོང་གིས་ཡུལ་རྒྱུ་བའི་བྱ་བའམ་ལྷན་ཅིག་གནས་པའམ་འགྲོ་བར་མི་བྱའོ། །དེ་ཅིའི་ཕྱིར་ཞེ་ན། བག་མེད་པས་ཕྲོགས་པའི་དགེ་སློང་དེ་ཇི་ལྟར་རྙེད་པ་དང་བཀུར་སྟི་ལ་མངོན་པར་དགའ་བ་དེ་ལྟར་དེ་ཡང་སྐྱེ་བོས་ཤེས་པར་འགྱུར་ལ། དེ་ལྟར་འགྲོགས་པ་དེ་ལ་ཡང་རྙེད་པ་དང་བཀུར་སྟིས་གོས་པར་འགྱུར་རོ། །གལ་ཏེ་བླང་བ་དག་ཇི་སྟེ་ལེན་པར་མི་བྱེད་ན། སྣོད་སྤྱད་དང་ཡོ་བྱད་མང་བ་དང་། སྤྱན་འདྲེན་པ་ལ་མངོན་པར་དགའ་བ་དེའི་ཡིད་ཀྱི་འདུན་པ་ལ་མངོན་པར་གནོད་པར་འགྱུར་རོ། །སྦྱིན་བདག་དང་སྦྱིན་པ་པོ་རྣམས་ཀྱི་དྲུང་དུ་ཡང་སོང་ནས། དགེ་སློང་འདོད་ཆེན་ཆུང་བ་དེ་ལ་སྨོད་པར་བྱེད་དེ། འདི་ལྟར་དགེ་སློང་འདི་ནི་ཚུལ་འཆོས་པ། སྐྱེ་བོ་ཐམས་ཅད་སླུ་བར་བྱེད་པ་ཡིན་ལ་ནང་གི་ཡིད་ནི་སྡིག་པ་ཅན་ཡིན་ནོ་ཞེས་དེ་ལྟར་དེ་ལ་ཡང་གནོད་པར་བྱེད་ལ། བདག་ཉིད་ལ་ཡང་གནོད་པར་བྱེད་དོ། །དེ་ལྟ་བས་ན་འདོད་ཆེན་ཆུང་བའི་དགེ་སློང་དང་འདོད་ཆེན་ཆེ་བ་དང་ལྷན་ཅིག་ཡིད་ཀྱི་ཉེས་པས་གནས་པར་མི་བྱའོ། །གཞན་ཡང་འདི་ལྟར་འདོད་ཆེན་ཆུང་བའི་དགེ་སློང་འཁོར་བས་འཇིགས་ཤིང་སྐྲག་པ་རྙེད་པ་དང་བཀུར་སྟི་དང་བྲལ་བ། རྟག་ཏུ་སེམས་མཉམ་པར་བཞག་པས་དངོས་པོ་དགུ་པ་ཡོངས་སུ་ཤེས་པར་བྱའོ། །དངོས་པོ་ཡོངས་སུ་ཤེས་པར་བྱ་བ་གང་ཞེ་ན། འདི་ལྟར་ཁྱིམ་ན་གནས་པ་རིག་པའི་གནས་རྣམས་ལ་གོམས་པ་གང་ཡིན་པ་དེ་དག་རབ་ཏུ་བྱུང་བར་གྱུར་ནས། དེ་རྣམས་བསྒྲག་པར་མི་བྱ་སྟེ་འདི་ལྟ་སྟེ། སྨན་པའམ། རི་མོ་མཁན་ནམ། གར་མཁན་ནམ། གཏར་མཁན་ནམ། རྣམ་པ་དེ་ལྟ་བུ་དང་འཐུན་པའམ། རིག་པའི་གནས་གཞན་དག་ཀྱང་རུང་བསྒྲག་པར་མི་བྱའོ། །དེ་ཅིའི་ཕྱིར་ཞེ་ན། བདག་རྙེད་པ་དང་བཀུར་སྟི་ལ་མངོན་པར་དགའ་བར་སྦྱིན་བདག་དང་སྦྱིན་པ་པོས་མངོན་པར་ཤེས་པར་གྱུར་ན། དེ་ནི་བདག་གི་བར་ཆད་དུ་འགྱུར་ཞིང་དེ་{{page:{number:979,folio:254a,volume:69}}}ལ་རྣམ་པར་ཆགས་ན། དགེ་བའི་ཆོས་རྣམས་སྒྲུབ་པར་མི་འགྱུར། སེམས་རྩེ་གཅིག་ཏུ་མི་འགྱུར། བསམ་གཏན་གྱི་ཟས་རྣམས་ལ་བདག་གི་སེམས་དང་བར་མི་འགྱུར། དེ་བདག་གི་བར་ཆད་དུ་འགྱུར། བདག་དང་གཞན་ལ་ཕན་པ་ཉམས་པར་འགྱུར་རོ། །ལྷན་ཅིག་གནས་པ་ལྷུར་མི་བྱ་སྟེ། ཡིད་དེ་དང་ཆགས་པ་དེ་ནི་ཕན་པར་མི་འགྱུར་བས་དེ་ལྟ་བས་ན་ཡོངས་སུ་སྤང་བར་བྱའོ། །གཞན་ཡང་དགེ་སློང་འདོད་ཆེན་ཆུང་བ་བློ་དང་ལྡན་པ་རྙེད་པ་དང་བཀུར་སྟི་སྤོང་བར་འདོད་པས། དངོས་པོ་བཅུ་པ་ཡོངས་སུ་ཤེས་པར་བྱ་སྟེ། འདི་ལྟར་གྲོང་ཁྱེར་དང་ཉེ་བ་ནའམ། གྲོང་དང་ཉེ་བ་ནའམ། རི་འོར་དང་ཉེ་བ་ནའམ། ཚོང་འདུས་དང་ཉེ་བའི་གཙུག་ལག་ཁང་ན་གནས་པ་གང་ཡིན་པ་འདི་དག་མཐོང་སྟེ། དགེ་སློང་དང་དགེ་སློང་མ་རྣམས་ཀྱིས་གང་བ་དང་། ཁ་ཟས་ཀྱིས་གང་བ་དང་། ཆང་འཐུང་བས་གང་བ་དང་། ཉོ་ཚོང་བྱེད་པས་གང་བ་དང་། སྦྱོར་བ་བྱེད་པས་གང་བ་དང་། ཁང་པ་ཆུང་ངུའི་ནང་ན་གནས་པའི་སྟེ་ན་གྲོགས་རྣམས་དང་དགེ་སློང་དག་ལྷན་ཅིག་གནས་པ་མཐོང་ན། དགེ་སློང་འདོད་ཆེན་ཆུང་བ་ཡིད་ཞི་བ། བདུད་ཀྱི་འཆིང་བ་གཅོད་པར་འདོད་པས་གནས་པར་མི་བྱའོ། །དེ་ཅིའི་ཕྱིར་ཞེ་ན། གྲོང་ཁྱེར་པའམ། གྲོང་མིའམ། རི་བྲགས་ན་གནས་པའམ། ཚོང་འདུས་ན་གནས་པ་དེ་དག་གིས་དགེ་སློང་མི་བརྟན་པ་དེ་དག་ཚུལ་ཁྲིམས་འཆལ་པར་ཁོང་དུ་ཆུད་ཅིང་རིག་ནས། དགེ་སློང་གཅིག་པོ་དེ་ལ་རྙེད་པ་དང་བཀུར་སྟི་བྱེད་དོ། །དེ་གལ་ཏེ་སོ་སོར་བླངས་ན་ནི། འདོད་ཆེན་ཆུང་བར་མི་འགྱུར་ལ། ཇི་སྟེ་སོ་སོར་མ་བླངས་ན་ནི་སྦྱིན་པ་པོ་དེ་རྣམས་ཀྱི་བར་ཆད་དུ་འགྱུར་ཞིང་གཅིག་པོ་དེ་ལ་སྦྱིན་པ་བྱིན་པ་གང་ཡིན་པ་དེ་ལ་ཞེ་སྡང་གི་སེམས་རབ་ཏུ་ཉེས་པའི་དགེ་སློང་གཞན་གང་ཡིན་པ་དེ་དག་ལ་ཡང་བར་ཆད་དུ་འགྱུར་རོ། །སྐྱོན་དེ་དག་རྟོགས་ནས། དགེ་སློང་འདོད་ཆེན་ཆུང་བས་ཀུན་དུ་སྤྱོད་པ་དང་འདྲེས་པ་རྣམས་དང་ལྷན་ཅིག་གནས་པར་མི་བྱའོ། །གཞན་ཡང་དངོས་པོ་བཅུ་གཅིག་པ་ཡོངས་སུ་ཤེས་པར་བྱ་སྟེ། འདི་ལྟར་འཇིག་རྟེན་པའི་ཤེས་པས་ལྟས་དག་སྟོན་པའི་ཤེས་པ་གང་ཡིན་པ་དེ་ཡང་དེས་གཞན་དག་ལ་སྨྲ་བར་མི་བྱའོ། །འདི་ལྟར་དགྲ་བཅོམ་པ་ཡིན་ནོ་སྙམ་དུ་ཤེས་ནས། དེ་ལ་རྙེད་པ་དང་བཀུར་སྟིས་མཆོད་པ་བྱེད་ལ་དེ་ནི་དེའི་བར་ཆད་དུ་འགྱུར་རོ། །འདོད་ཆེན་ཆུང་བ་སེལ་བར་མི་{{page:{number:980,folio:254b,volume:69}}}འགྱུར་རོ། །གཞན་ཡང་དངོས་པོ་བཅུ་གཉིས་པ་ཡོངས་སུ་ཤེས་པར་བྱ་སྟེ། འདི་ལྟར་གང་གིས་ཞིང་འདི་ལ་སྦྱིན་པ་ཆེན་པོ་སྦྱིན་པར་བྱེད་དོ་སྙམ་ནས། རྨད་དུ་བྱུང་བ་བསྟན་པའི་ཕྱིར་བཅོམ་ལྡན་འདས་ཀྱི་རིང་བསྲེལ་དག་ཁྱེར་ནས། གྲོང་ཁྱེར་ནས་གྲོང་ཁྱེར་དང་། གྲོང་ནས་གྲོང་དང་། རི་བྲགས་ནས་རི་བྲགས་དང་། ཚོང་འདུས་ནས་ཚོང་འདུས་སུ་འགྲོའོ། །དེ་ཡང་ཐོས་པ་ཉུང་བ་ཡིན་ལ། དེས་འདོད་ཆེན་ཆུང་བ་ཤིན་ཏུ་ཐོས་པ་མང་པོ་དང་ལྡན་པ་དེ་ལ་ཆེད་དུ་བརྗོད་ཅིང་གཟེངས་བསྟོད་དེ་ཡང་དག་པར་དགའ་བར་བྱས་ནས་འཇུག་པར་བྱེད་དོ། །འདི་སྙམ་དུ་སྦྱིན་བདག་དང་སྦྱིན་པ་པོ་རྣམས་ལ་ཐོས་པ་མང་པོས་ཆོས་འཆད་ལ། རིང་བསྲེལ་རྣམས་ལ་ཡང་གུས་པའི་སྦྱིན་བདག་དང་སྦྱིན་པ་པོ་དག་ཡོན་འབུལ་བར་བྱེད་དེ། ནོར་རྫས་དེ་དག་བདག་གིར་བྱའོ་སྙམ་དུ་སེམས་ན། འདོད་ཆེན་ཆུང་ཞིང་ཤིན་ཏུ་ཆོག་ཤེས་པ་དེ་དེ་དང་ལྷན་ཅིག་འགྲོགས་པར་མི་བྱ་འཁོད་པར་མི་བྱའོ། །གཞན་གྱི་སྐྱོན་དེས་ཚུལ་ཁྲིམས་འཆལ་པ་དེ་ཡང་སྦྱིན་བདག་དང་སྦྱིན་པ་པོ་དག་གིས་ཤེས་པར་འགྱུར་ཏེ་དེ་དག་གི་བར་ཆད་དུ་འགྱུར་རོ། །དེ་ལྟ་བས་ན་ཡང་དག་པ་ཡིད་ལ་བྱེད་པའམ། གཤིན་རྗེའི་གནས་ལ་འཇིགས་ཤིང་སྐྲག་པའམ། བག་མེད་པས་འཇིགས་པ་ནི་ཚུལ་ཁྲིམས་འཆལ་པ་དང་ལྷན་ཅིག་འགྲོགས་པར་མི་བྱ་གནས་པར་མི་བྱའོ། །གཞན་ཡང་དངོས་པོ་བཅུ་གསུམ་པ་ཡོངས་སུ་ཤེས་པར་བྱ་སྟེ། དགེ་སློང་འདོད་ཆེན་ཆུང་བ་བསོད་སྙོམས་སྤྱོད་པ་བག་ཡོད་པར་གནས་པ་རོ་ལ་ཆགས་པ་རྣམ་པར་སྤངས་པས་གཞན་གྱིས་དྲོད་མི་ཟིན་པར་རྟག་ཏུ་བརྟན་པ་དང་ལྡན་པར་བྱའོ། །གཞན་ཡང་དངོས་པོ་བཅུ་བཞི་པ་ཡོངས་སུ་ཤེས་པར་བྱ་སྟེ། ཕྱག་དར་ཁྲོད་ན་གནས་པའམ། ཕྱག་དར་རྣམས་ཀྱིས་ཆོག་ཤེས་པ་ནི་ཆོག་ཤེས་པར་བྱ་བའི་དོན་དུ་གོས་ཤིན་ཏུ་ཟད་པ་དག་གྱོན་པར་བྱེད་དོ། །གཞན་ཡང་དགེ་སློང་ཆོག་ཤེས་པ་བདུད་ཀྱི་སྡེ་འཇོམས་པར་བྱེད་པས། དངོས་པོ་བཅོ་ལྔ་པ་ཡོངས་སུ་ཤེས་པར་བྱ་སྟེ། བཅོ་ལྔ་གང་ཞེ་ན་འདི་ལྟ་སྟེ། སྡིག་པའི་གྲོགས་པོ་སྤངས་པ། གཅིག་པུ་གནས་ཤིང་གཅིག་པུ་གནས་པར་སྟོན་པ་ནི་ཐོག་མ་མེད་པའི་དུས་ནས་ཞུགས་པ། ཉོན་མོངས་པའི་རི་སྲ་བ་སྦྱོང་བར་བྱེད་དོ། །དེ་ལྟར་ཆོག་ཤེས་པ་ནི་ཤིན་ཏུ་བདེ་བ་དང་ལྡན་ཞིང་འཆི་བའི་ཚེ་ཡང་གཤིན་རྗེའི་མིའི་དབང་དུ་འགྲོ་བར་མི་འགྱུར། གཤིན་རྗེའི་ཕོ་ཉ་{{page:{number:981,folio:255a,volume:69}}}གཟུགས་དང་བཞིན་དང་མིག་མི་སྡུག་པར་བསྒྱུར་བ་རྣམས་མཐོང་བར་མི་འགྱུར་ལ། ཤིན་ཏུ་འཇིགས་པ་མེད་པར་འགྱུར་རོ། །དེ་ནས་བརྒྱ་བྱིན་གྱིས་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟ་ཇི་ལྟར་ཆོག་ཤེས་ལ། །སྡོམ་བརྩོན་རྟག་ཏུ་སྟེན་བྱེད་པ། །དེ་ལྟ་དེ་ལྟར་ཞི་བ་ཡི། །དྲུང་དུ་དེ་ནི་འཇུག་པར་བྱེད། །བྱ་བ་རྣམས་ལ་བྱེད་མེད་ཅིང་། །མྱ་ངན་འདས་ལ་འབད་ལྡན་པ། །དེ་ནི་བདུད་ཀྱི་ཡུལ་དག་ལ། །ནམ་ཡང་འཇུག་པར་མི་འགྱུར་རོ། །གང་གི་ཡིད་ལ་འདོད་ཆགས་བྲལ། །རྟག་ཏུ་འབད་པ་ཉིད་དག་དང་། །ཡེ་ཤེས་ལ་ནི་རྒྱུན་དུ་བརྩོན། །དེ་ནི་སྡུག་བསྔལ་ག་ལ་འདོད། །འདས་པའི་འཇིགས་པ་ཡང་དག་དྲན། །ད་ལྟར་བྱུང་ནའང་བློ་དང་ལྡན། །མ་འོངས་ཆོག་ཤེས་ལྡན་པ་གང་། །དེ་ནི་ཉོན་མོངས་འཆིང་ལས་གྲོལ། །བག་ཡོད་པ་ལ་རྟག་ཏུ་དགའ། །སྔར་མ་དང་ནི་གཅུགས་པ་མེད། །དྲི་མེད་ཤེས་ལ་སྟེན་པ་དེ། །མྱ་ངན་འདས་པའི་མཐའ་ལ་གནས། བག་མེད་པ་ཡང་ཉམས་གྱུར་ན། །ལྷ་རྣམས་བདེ་བ་ཆེན་པོ་འཐོབ། །བག་མེད་པ་ལ་གནས་པ་གང་། །སྐྱེས་བུ་དེ་ནི་འཆི་འགྱུར་ན། །མི་གང་རྨོངས་པ་བག་མེད་པའི། །དབང་དུ་བསྟེན་པ་སྨོས་ཅི་དགོས། །གང་ཞིག་རྟག་ཏུ་ཡེ་ཤེས་ཆུས། །འཚོ་བ་རབ་ཏུ་མྱོས་པ་མེད། །བག་མེད་པ་ལས་བག་ཡོད་པ། །འདི་ནི་མཆོག་ཏུ་འདོད་པ་ཡིན། །བག་མེད་སྡུག་བསྔལ་རྩ་བ་སྟེ། །ཉེས་པ་འཆི་བ་བཞིན་དུ་སྤོངས། །དེ་ལྟར་བརྒྱ་བྱིན་གྱིས་སྤྲུལ་པའི་གཤིན་རྗེའི་མིས་འཇིགས་ཤིང་སྐྲག་པའི་ལྷ་དེ་རྣམས་ལ་ཆོས་སྟོན་པར་བྱེད་དོ། །གང་སེམས་རབ་ཏུ་དང་ཞིང་མངོན་པར་འདོད་པའི་ལྷ་དེ་རྣམས་ཀྱིས་གཤིན་རྗེའི་མི་དེ་རྣམས་དང་། དེ་རྣམས་ཀྱི་གཟུགས་མི་སྣང་བར་བློས་མངོན་སུམ་དུ་མཐོང་ནས། ལྷ་དེ་རྣམས་སེམས་རངས་པར་གྱུར་ཏོ། །དེ་ནས་ཡང་འཇིགས་ཤིང་སྐྲག་ནས་ཚལ་དང་ཉེ་བའི་ཚལ་རྣམས་སུ་གབ་པའི་ལྷ་གང་ཡིན་པ་དེ་དག་གིས་ཀྱང་བརྒྱ་བྱིན་མཐོང་ནས་ག་ལ་བ་དེར་དོང་སྟེ་ཕྱིན་པ་དང་། བརྒྱ་བྱིན་ཆོས་དེ་སྟོན་པར་བྱེད་དོ། །བརྒྱ་བྱིན་གྱིས་དེ་རྣམས་ཀྱི་སེམས་དེ་དག་རིག་ནས། ཇི་ལྟ་ཇི་ལྟར་ལྷ་དེ་རྣམས་ཀྱི་སེམས་དེ་དག་དགའ་བར་འགྱུར་བ་དེ་ལྟ་དེ་ལྟར་མཐར་གྱིས་སྤྲུལ་པ་དེ་རྣམས་མི་སྣང་བར་བྱེད་དོ། །དེ་ནས་ཡང་ཆོས་ལ་གུས་པ་སྐྱེས་པ་རྣམས་ཆོས་ཉན་པར་བྱེད་ཅིང་བརྒྱ་བྱིན་ལ་{{page:{number:982,folio:255b,volume:69}}}ཡང་གསོལ་བ་འདེབས་ཏེ། འདི་ལྟར་ཆོས་ཀྱི་མཐུ་འདི་ནི་བདག་ཅག་གི་མངོན་སུམ་དུ་གྱུར་ཏོ། །ཇི་ལྟ་ཇི་ལྟར་ཁྱོད་ཀྱིས་བདག་ཅག་ལ་ཆོས་འདི་དག་སྟོན་པར་མཛད་པ་དེ་ལྟ་དེ་ལྟར་གཤིན་རྗེའི་མི་འདི་དག་འབྲོས་ཤིང་མི་སྣང་བར་བགྱིད་དོ། །བཅོམ་ལྡན་འདས་ཀྱིས་གསུངས་པའི་ཆོས་འདུལ་བའི་མཐུ་འདི་ཐོས་པ་ཙམ་གྱིས་དེ་ལྟར་བགྱིད་ན། སྒྲུབ་པ་གང་ལགས་པ་དེ་དག་ལྟ་སྨོས་ཀྱང་ཅི་འཚལ་ཏེ་འཆི་བ་མེད་པའི་གནས་སུ་མཆིའོ། །དེ་ནས་བརྒྱ་བྱིན་ཡིད་རབ་ཏུ་དགའ་ནས་བདག་གིས་ཐམས་ཅད་དུ་བྱ་བ་བྱས་པར་གྱུར་ཏོ། །བདག་གིས་ཤིན་ཏུ་བག་མེད་པ་ལ་གནས་པ་གང་ཡིན་པ་དེ་དག་བག་ཡོད་པའི་རྙི་ལ་བཙུད་དོ་སྙམ་མོ། །ཡང་ཡིད་རབ་ཏུ་དགའ་བ་འདི་རྣམས་ལ་བདག་གིས་ཆོས་ཟབ་མོ་བླ་མ་གཞན་དག་ལས་ཇི་ལྟར་ཐོས་པ་བཞིན་བཤད་པར་བྱའོ། །ཐར་པའི་གྲོང་ཁྱེར་གྱི་སྒོ་འབྱེད་པ་ནི་དབུགས་རྔུབ་པ་དང་འབྱུང་བ་དྲན་པ་ཡིན་ཏེ། དེ་ནི་བདག་གིས་སྔོན་གྱི་ལྷ་རྣམས་ལས་བརྒྱུད་དེ་ཐོས་སོ། །བཅོམ་ལྡན་འདས་ལས་ཀྱང་དེ་བཞིན་དུ་ཐོས་ཏེ། བདག་གིས་ཇི་ལྟར་ཐོས་པ་དེ་དེ་བཞིན་དུ་ལྷ་དེ་རྣམས་ལ་བཤད་པར་བྱའོ། །འཕགས་པའི་བདེན་པ་བཞིའི་གཏམ་དང་འདྲེས་པར་གྱུར་པ་རྣམས། འཕགས་པའི་བདེན་པ་རེ་རེ་ལ་རྣམ་པ་བཞི་བཞིར་ཕྱེ་སྟེ་བཤད་པ་དང་། དེ་བཞིན་དུ་ལྷ་དེ་རྣམས་ལ་ཤིན་ཏུ་ཕན་པ་བྱས་པར་འགྱུར་རོ། །ཐབས་གང་ཡིན་པ་དེས་ཆོས་བཤད་དེ། ཤིན་ཏུ་ཕན་པར་བྱས་པ་དང་འཁོར་བར་ཆུད་པའི་སེམས་ཅན་རྣམས་ཀྱི་ཡིད་ཉིད་ལ་རྟག་ཏུ་འཇོག་པར་བྱེད་དོ། །དེ་ལ་དངོས་པོ་བཅོ་ལྔ་ནི་བསྟན་ཟིན་ཏོ། །ད་ནི་དབུགས་རྔུབ་པ་དང་འབྱུང་བ་དྲན་པ་རྣམ་པ་བཅུ་དྲུག་པོ་དག་རིམ་པ་དང་འཐུན་པ་དང་སྦྱོར་བ་དང་འཕགས་པའི་བདེན་པའི་ཕྱོགས་དབྱེ་བ་དང་རང་གི་མཚན་ཉིད་དང་རྒྱུའི་མཚན་ཉིད་ཀྱིས་ལྷ་འདི་དག་ལ་བཤད་པར་བྱའོ། །དེ་ལ་རིམ་པ་ཇི་ལྟ་བུ་ཡིན་ཞེ་ན། འདི་ལ་རྣལ་འབྱོར་པ་རང་གི་ལུས་ཀྱི་ཆ་ཤས་ལ་སེམས་སྤྲེའུ་ལྟ་བུ་འདོགས་པར་བྱེད་དོ། །རྣམ་པར་ཤེས་པ་དགག་པའི་དོན་དུ་གཙོ་བོ་གང་གིས་འདོགས་པར་བྱེད་ཅེ་ན་དེ་ནི་ཡིད་རྩེ་གཅིག་པས་སོ། །དེ་ནས་ལུས་ཀྱི་མཚན་ཉིད་རིམ་གྱིས་སྤྱོད་པར་བྱེད་དེ། དེ་ཉོན་མོངས་པ་དང་ཉོན་མོངས་པ་མ་ཡིན་པ་དང་ལུང་དུ་མ་བསྟན་པའི་ལུས་ལ་ལུས་ཀྱི་རྗེས་སུ་ལྟ་ཞིང་གནས་སོ། །བདེ་བ་དང་{{page:{number:983,folio:256a,volume:69}}}སྡུག་བསྔལ་བ་དང་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་མཚན་ཉིད་དེ་དག་གི་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་སོ། །དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་ཏེ། དྲན་པ་ཉེ་བར་གཞག་པ་བཞི་པོ་དེ་དག་གི་རང་གི་མཚན་ཉིད་ཇི་ལྟ་བ་བཞིན་དུ་ལྟ་བར་བྱེད་དོ། །དེ་ལྟར་རྣལ་འབྱོར་པ་དེ་ཆོས་ཤེས་བྱ་བ་ལ་ཞུགས་ཏེ། ཞི་བ་དང་རྟོགས་པར་ཆུད་པ། འདུ་བྱེད་ཐམས་ཅད་ཀྱི་རང་གི་མཚན་ཉིད་ལ་ལྟ་བར་བྱེད་ཅིང་འཕགས་པའི་བདེན་པ་བཞིའི་མཚན་ཉིད་དྲན་པ་ཉེ་བར་གཞག་པ་བཞི་རྣམས་ལ་ལྟ་བར་བྱེད་དོ། །དྲན་པ་ཉེ་བར་གཞག་པ་ནི་འདི་དག་ཐམས་ཅད་ཡིན་ཏེ། འདི་ལྟ་སྟེ། སྐད་ཅིག་མ་གཅིག་ནས་གཅིག་ཏུ་འཇུག་པ་མི་རྟག་པ་དང་དབང་ཕྱུག་རྟག་པ་དང་བྲལ་བ་ཉིད་ཀྱིས་སྟོང་པ་དང་དབང་ཕྱུག་དང་བྲལ་བ་ཉིད་ཀྱིས་བདག་མེད་པ་དང་། ཉོན་མོངས་པ་འཇིག་པ་ཕ་རོལ་དུ་འགྲོ་བ་ཉིད་ཀྱིས་སྡུག་བསྔལ་བ་ཡིན་ཏེ། དེ་ལྟར་དེ་དྲན་པ་ཉེ་བར་གཞག་པ་བཞི་དག་ལ་ལྟ་བར་བྱེད་དོ། །འཕགས་པའི་བདེན་པ་བཞིའི་རང་གི་མཚན་ཉིད་ཇི་ལྟ་བ་བཞིན་མཐོང་བ་དང་དྲོ་བ་ཞེས་བྱ་བ་ཆོས་ཀྱི་བློ་སྐྱེ་སྟེ། ཇི་ལྟར་མེ་འབྱུང་བ་ན་སྔར་དུ་བ་འབྱུང་ལ་ཕྱིས་མེ་འབྱུང་བ་དང་ཇི་ལྟར་གཙུབ་ཤིང་གིས་གཙུབས་པ་ན་དྲོ་བ་སྔར་འབྱུང་ལ། ཕྱིས་མེ་འབྱུང་བར་འགྱུར་བ་དེ་ལྟར་ཉོན་མོངས་པ་དང་མི་ཤེས་པ་ཐམས་ཅད་ཀྱི་གཉེན་པོའི་རྟགས་དྲོ་བ་འབྱུང་བར་འགྱུར་རོ། །འཕགས་པའི་ཆོས་འདུལ་བ་ལ་འཕགས་པའི་བདེན་པ་བཞི་དཔྱོད་པ་རྣམ་པ་བཅུ་དྲུག་ཏུ་ཆུད་པ། དགའ་བ་དང་དང་བ་ཙམ་ཡིན་ནོ། །དྲོ་བར་གྱུར་པའི་ཆོས་དེ་ཇི་ལྟར་འབྱུང་། གཙོ་བོ་འཕགས་པའི་བདེན་པ་བཞི་ལ་ཇི་ལྟར་འབྱེད་ཅེ་ན། འདི་ལྟ་སྟེ། འཕགས་པའི་བདེན་པ་སྡུག་བསྔལ་བ་ནི་འདི་དག་ཡིན་ཏེ། རྒྱུ་དང་རྐྱེན་ཉིད་ཀྱིས་མི་རྟག་པ་དང་གནོད་པ་ཉིད་ཀྱིས་སྡུག་བསྔལ་བ་དང་སྐྱེས་བུ་དང་བྲལ་བ་ཉིད་ཀྱིས་སྟོང་པ་དང་རང་དབང་དུ་མི་འཇུག་པ་ཉིད་ཀྱིས་བདག་མེད་པ་ཡིན་ཏེ། དེ་ལྟར་རྣལ་འབྱོར་པ་དེ་འཕགས་པའི་བདེན་པ་སྡུག་བསྔལ་བ་ལ་རྣམ་པ་བཞིར་འབྱེད་དོ། །འཕགས་པའི་བདེན་པ་སྡུག་བསྔལ་བའི་འོག་ཏུ་ཀུན་འབྱུང་བ་འབྱུང་ངོ་། །ཀུན་འབྱུང་བ་དེ་ལ་ཡང་རྣམ་པ་བཞིར་འབྱེད་དེ། འདི་ལྟ་སྟེ། འདུ་བྱེད་{{page:{number:984,folio:256b,volume:69}}}འབྲེལ་བར་འཇུག་པ་ཉིད་ཀྱིས་ཀུན་འབྱུང་བ་དང་དེ་འབྲས་བུ་དང་འཐུན་པ་ཉིད་ཀྱིས་རྒྱུ་དང་རབ་ཏུ་འབྱེད་པའི་རྣམ་པ་ཀུན་ཉིད་ཀྱིས་རབ་ཏུ་སྐྱེ་བ་དང་འབྲས་བུ་དང་མི་འཐུན་པར་འབྲེལ་པ་ཉིད་ཀྱིས་རྐྱེན་ཡིན་ནོ། །འགོག་པ་ལ་ཡང་རྣམ་པ་བཞིར་འབྱེད་དེ། གཙོ་བོ་རྣལ་འབྱོར་པ་དེ་ཇི་ལྟར་འབྱེད་ཅེ་ན་འདི་ལྟ་སྟེ། ཉོན་མོངས་པ་ཀུན་མེད་པ་ཉིད་ཀྱིས་འགོག་པ་དང་ཉོན་མོངས་པའི་མེ་སྤངས་པ་ཉིད་ཀྱིས་ཞི་བ་དང་ཆོས་ཀུན་གྱི་གཙོ་བོ་ཉིད་ཀྱིས་གྱ་ནོམ་པ་དང་འཁོར་བ་ལས་ངེས་པར་འབྱིན་པ་ཉིད་ཀྱིས་ངེས་པར་འབྱུང་བ་ཡིན་ནོ། །གཙོ་བོ་རྣལ་འབྱོར་པ་དེ་ལམ་ལ་ཡང་རྣམ་པ་བཞིར་འབྱེད་དེ་འདི་ལྟ་སྟེ། བྱང་གྲོལ་འཐོབ་པ་ཉིད་ཀྱིས་ལམ་དང་ཕྱིན་ཅི་མ་ལོག་པ་ཉིད་ཀྱིས་རིགས་པ་དང་འཕགས་པའི་སྐྱེ་བོ་ཐམས་ཅད་གནས་པ་ཉིད་ཀྱིས་སྒྲུབ་པ་དང་འཁོར་བའི་ཉོན་མོངས་པ་འགོག་པ་ཉིད་ཀྱིས་ངེས་པར་འབྱིན་པ་ཡིན་ནོ། །དེ་ལྟར་བདག་གིས་རྣལ་འབྱོར་རྒྱ་ཆེན་པོ་རྣམ་པ་བཅུ་དྲུག་ཁྱེད་ལ་བསྟན་པ་ཡིན་ཏེ། དྲོ་བ་ནི་དེ་ལྟ་བུ་ཡིན་ནོ། །དེས་ན་དེའི་དྲོ་བར་གྱུར་པ་ཞེས་བྱ་བའི་ཆོས་འཕེལ་བར་གྱུར་ན། སྤྱི་བོ་ཞེས་བྱ་བའི་ཆོས་སྐྱེ་བར་འགྱུར་ཏེ། ཡོན་ཏན་དང་ལྡན་པའི་དཀོན་མཆོག་གསུམ་དང་ཕུང་པོའི་ཉེས་དམིགས་ལ་མངོན་པར་དད་པའི་རྣལ་འབྱོར་པ་དེ། དེ་ལས་གཞན་པ་ཁྱད་པར་དུ་འཕགས་པ་སྤྱི་བོ་ལ་དཔྱོད་པར་བྱེད་དོ། །སྤྱི་བོར་གྱུར་པ་ཞེས་བྱ་བའི་ཆོས་དེ་མདོར་བསྡུ་ན་རིའི་སྤྱི་བོ་ལྟ་བུ་ཡིན་ནོ། །དེའི་འོག་ཏུ་གཙོ་བོའི་སྤྱི་བོ་འཕེལ་བ་དང་རྗེས་སུ་འཐུན་པའི་བཟོད་པ་ཞེས་བྱ་བ་དགེ་བའི་རྩ་བ་སྐྱེ་བར་འགྱུར་ཏེ། གསུམ་གྱི་སྐབས་བདེན་པ་དེ་བཟོད་པ་ཉིད་ཀྱིས་སྤྱི་བོའི་རྣམ་པ་དང་མི་འཐུན་པའི་བཟོད་པ་ཞེས་བྱ་བའི་ཆོས་འབྱུང་སྟེ། དེ་ནི་བཟོད་པ་ཉིད་ཀྱིས་བཟོད་པ་ཞེས་བྱ་བའི་ཆོས་འབྱུང་ངོ་། །བཟོད་པ་འཕེལ་བས་སྐད་ཅིག་གཅིག་ལ་འཇིག་རྟེན་པའི་ཆོས་ཀྱི་མཆོག་འབྱུང་སྟེ། སེམས་དང་སེམས་ལས་བྱུང་བ་དེ་དག་དུས་དེ་ལ་འབྱུང་ངོ་། །འཇིག་རྟེན་པའི་ཆོས་ཀྱི་མཆོག་ཐོབ་པ་དང་། དེའི་འོག་ཏུ་རྒྱུན་དུ་ཞུགས་པར་འགྱུར་ལ་དེར་ནི་བདག་གི་ལུས་དབང་དུ་ཡོད་དེ། དེ་ནི་གཤིན་རྗེའི་མི་རྣམས་མི་མཐོང་ཞིང་དེ་དག་ལ་འཇིགས་པ་མེད་དོ། །གཙོ་བོ་དེ་དག་ཐམས་ཅད་ནི་བག་ཡོད་པས་ཐོབ་པར་འགྱུར་ཏེ། {{page:{number:985,folio:257a,volume:69}}}དེ་ལྟ་བས་ན་བག་ཡོད་པ་ལ་གོམས་པར་བྱའོ། །དེ་ནས་བརྒྱ་བྱིན་གྱིས་དེའི་ཚེ་འདི་ལྟར་ཚིགས་སུ་བཅད་དེ་སྨྲས་པ། དབུགས་འབྱུང་རྔུབ་པའི་ཆོ་ག་ཤེས། །རྣམ་པ་བཅུ་དྲུག་དེ་ཉིད་རིག །དྲོ་བར་གྱུར་པའི་ཚུལ་ཤེས་གང་། །བཟོད་པའི་དེ་ཉིད་ཚུལ་ལ་མཁས། །འཇིག་རྟེན་མཆོག་གི་ཆོས་ཤེས་པ། །དེ་ཡི་འོག་ཏུ་དེ་ཉིད་རིག །ཆོས་ཉིད་རིམ་བཞིན་རིག་པ་དེ། །ཡང་དག་ལམ་ལས་གཡོ་བ་མེད། །སྦྱོར་བ་གསུམ་ལས་ངེས་གྲོལ་ཞིང་། །འཇིགས་པ་ཉམ་ང་བརྒྱད་མེད་ལ། །བརྟན་པོ་ངན་འགྲོ་བརྒྱད་མེད་པ། །རྒྱུན་དུ་ཞུགས་ཞེས་ངེས་པར་བརྗོད། །ངེས་པར་ངན་འགྲོར་འགྲོ་བ་ཡི། །མི་དགེ་ཆོས་རྣམས་བསལ་བ་དང་། །ཐར་པའི་རྒྱུན་དུ་འགྲོ་བ་ཡི། །རྒྱུན་དུ་ཞུགས་ཞེས་བྱ་བ་ཡིན། །དེ་ལྟར་བདག་གིས་དབུགས་འབྱུང་བ་དང་རྔུབ་པ་དྲན་པ་རྣམ་པ་བཅུ་དྲུག་ཁྱེད་རྣམས་ལ་བསྟན་པ་ཡིན་གྱིས་དེ་གཟུང་བར་གྱིས་ཤིག །ལམ་དེ་དག་ནི་ཞི་ཞིང་ཐར་པའི་གྲོང་ཁྱེར་དུ་འཇུག་པར་བྱེད་ལ་འཇིགས་པ་མེད་པ་འཕགས་པའི་སྐྱེ་བོ་ཐམས་ཅད་དགྱེས་པ་ཡིན་ནོ། །དེ་ལྟ་བས་ན་ལམ་དེ་དག་ནི་ཁྱེད་རྣམས་ཀྱིས་ངེས་པར་བསྟེན་པར་བྱའོ། །འདི་ལྟར་གཤིན་རྗེའི་མི་རྣམས་ཀྱིས་འཇིགས་པ་ཁྱེད་ལ་དབུགས་འབྱུང་བ་དང་རྔུབ་པ་དྲན་པ་བཅུ་དྲུག་རིམ་བཞིན་བསྟན་པ་ཡིན་ནོ། །གཙོ་བོ་དག་གཤིན་རྗེའི་མིས་འཇིགས་ཤིང་སྐྲག་པའི་ལྷའམ་མིས་སྲིད་པ་བར་མའི་འགྲོ་བ་དང་འབྲེལ་པ་བཅུ་བདུན་སྤང་བར་བྱ་སྟེ། སྲིད་པ་བར་མ་དེ་དག་གང་ཞེ་ན་འདི་ལྟ་སྟེ། འཆི་བའི་ཚེ་གང་གཟུགས་སྣང་བར་འགྱུར་བ་དག་ཡིན་ནོ། །འདི་ལྟ་སྟེ། མི་གང་མིའི་འཇིག་རྟེན་ནས་འཆི་ལ། ལྷ་རྣམས་ཀྱི་ནང་དུ་སྐྱེ་བ་དེ་ནི་སྲིད་པ་བར་མར་མཚན་མ་སྡུག་གུ་དག་མཐོང་བར་འགྱུར་ཏེ་འདི་ལྟ་སྟེ། སྣམ་བུ་དཀར་པོའམ་སྐྱ་སྣར་ཤིན་ཏུ་སྲབ་ཅིང་འཇམ་པ་དག་འབབ་སྟེ། དེ་མ་ཐག་ཏུ་དེའི་སྙིང་རབ་ཏུ་དགའ་ཞིང་བཞིན་གྱི་མདོག་གསལ་བར་འགྱུར་རོ། །དེའི་འོག་ཏུ་དེས་གནས་ཀུན་དགའ་ར་བ་ཉམས་དགའ་བ་དང་། ལྟེང་ཀ་ཉམས་དགའ་བ་དང་། ཆུ་བོ་ཉམས་དགའ་བ་དང་། ཡུལ་དང་ཉེ་བའི་ཚལ་ཉམས་དགའ་བ་དག་མཐོང་ངོ་། །དེའི་འོག་ཏུ་དགོད་པ་དང་རྩེ་བ་དང་གླུ་དབྱངས་ཤིན་{{page:{number:986,folio:257b,volume:69}}}ཏུ་ཡིད་དུ་འོང་བ་དག་ཐོས་སོ། །དེའི་འོག་ཏུ་སྔོན་མ་མྱོང་བའི་དྲི་སྐྱེ་བོ་ཐམས་ཅད་ཀྱི་ཡིད་དུ་འཐད་པ་རྫས་དུ་མ་དག་སྦྱར་བ་ལ་སྣོམ་མོ། །དེའི་འོག་ཏུ་རེག་བྱ་ཤིན་ཏུ་འཇམ་པ་དག་ལ་རེག་པར་བྱེད་དོ། །དེའི་འོག་ཏུ་ལྷ་དང་ལྷ་མོ་དག་འབྱུང་སྟེ། དེའི་ལེགས་པར་བྱས་པའི་ལས་རྣམས་ཀྱང་མངོན་དུ་འབྱུང་ངོ་། །གནད་ཆད་པར་གྱུར་པ་དང་ཕྱིས་མཚན་མ་འདི་དག་འབྱུང་བར་འགྱུར་ཏེ། དེའི་བཞིན་རབ་ཏུ་འཛུམ་ལ་བཞིན་གྱི་མདོག་རྣམ་པར་དག་པར་འགྱུར་རོ། །རང་གི་གཉེན་འདབ་དང་རྩ་ལག་ངུ་ཞིང་སྨྲེ་སྔགས་འདོན་པ་གང་ཡིན་པ་དེ་དག་མཚན་མ་དེ་རྣམས་ཀྱིས་ཕྲོགས་པས་མི་ཐོས་མི་མཐོང་ལ་དེར་ཡིད་མི་འཇུག་སྟེ། ཤིན་ཏུ་བདེ་བའི་ཆོས་ཀྱིས་ཞུགས་པ་དེ་འཆི་བའི་དུས་བྱེད་དོ། །དེའི་སྲིད་པ་བར་མར་ཤིན་ཏུ་བདེ་བ་འབྱུང་བ་དང་འཐུན་པ་ལྷའི་རིས་དང་མཚུངས་པ། སོ་སོའི་མཚན་མ་རྒྱའི་འབུར་ལྟ་བུར་འབྱུང་བར་འགྱུར་རོ། །ལྷའི་རིས་ཀྱི་གཟུགས་བརྙན་འདོད་པའི་ཁམས་ཀྱི་གནས་དྲུག་དང་མཚུངས་པ་བདེ་བ་ལ་གནས་པ་དེ་དང་འཐུན་པ་ཡུལ་དེ་དང་འཐུན་པ་རེག་བྱ་དེ་དང་འཐུན་པ་མཐོང་བ་དེ་དང་འཐུན་པ་དག་འབྱུང་ངོ་། །དེ་ཕྱིས་དེའི་འོག་ཏུ་སྲིད་པ་ལ་གནས་ལ་ལྷའི་རིས་གང་དུ་སྐྱེ་བར་འགྱུར་བ་དེ་ཤིན་ཏུ་བཟང་པོར་མཐོང་སྟེ་ཡུལ་ལ་སྲིད་པས་དེ་དག་ལེན་པར་བྱེད་དོ། །དེ་དེར་སྐྱེ་བར་འགྱུར་ཞིང་སྲིད་པ་བར་མ་དང་པོ་མཐོང་བར་འགྱུར་རོ། །ལྷ་གཙོ་བོ་དག་གཞན་ཡང་སྲིད་པ་བར་མར་གནས་པ་དེ་གང་ཡིན་ཞེ་ན། གལ་ཏེ་འཛམ་བུ་གླིང་ནས་མི་དག་འཆི་ལ། དེ་གལ་ཏེ་བྱང་གི་སྒྲ་མི་སྙན་དུ་སྐྱེ་བར་འགྱུར་ན་དེས་སྣམ་བུ་དམར་པོ་བུ་ག་དཀར་པོ་ཡོད་པ་ཡང་ཞིང་འཇམ་ལ་ཤིན་ཏུ་ཡིད་དུ་འོང་བ་མཐོང་ངོ་། །དེ་དེ་ལ་ཆགས་པར་འགྱུར་ཞིང་དེ་དེ་ལ་འཛིན་པར་བྱེད་དོ། །དེ་འཆི་བ་ན་ནམ་མཁའ་ལ་ལག་པ་གཡོབ་པར་བྱེད་དོ། །གཉེན་འདུན་དེ་དག་ན་རེ། ནམ་མཁའ་ཉིད་ལ་ཉུག་པར་བྱེད་དོ་ཞེས་བརྗོད་དོ། །དེའི་འོག་ཏུ་ཡང་རླུང་འབྱུང་ལ་འཆི་བ་གང་ཡིན་པའི་དུས་སུ་གྲང་བར་འགྱུར་ཏེ་དྲོ་བར་འདོད་པའི་འདུ་ཤེས་འབྱུང་ངོ་། །དེ་ནས་དྲོ་བ་བྱུང་བ་དང་དེའི་གྲང་བ་ལྡོག་པར་འགྱུར་རོ། །རེག་པ་དེས་དེའི་བདེ་བ་འབྱུང་ལ་དེ་སེམས་བདེ་བ་དེ་ལ་དམིགས་པའི་སེམས་ཀྱིས་འཕྲོག་པར་{{page:{number:987,folio:258a,volume:69}}}བྱེད་དེ། ངུ་བ་དང་ཆོ་ངེས་འདེབས་པ་དང་སྐྲ་འབལ་བའི་སྒྲ་མི་ཐོས་སོ། །བརྒྱ་ལ་ལས་མི་བརྟན་པ་ཉིད་ཀྱིས་ཐོས་ན་ཡང་། དེ་ལས་ཀྱི་རླུང་གཞན་རྣམས་ཀྱིས་གཞན་དུ་ཁྱེར་བར་བྱེད་དེ། དེ་ལྟར་གཉེན་འདུན་དག་འཆི་བའི་དུས་སུ་བར་ཆད་བྱེད་པ་ཡིན་ནོ། །དེ་ནས་བྱང་གི་སྒྲ་མི་སྙན་དེ་ཉིད་དུ་སྐྱེ་བར་འགྱུར་རོ། །དེའི་འོག་ཏུ་དེའི་དགེ་བའི་མཚན་མ་རྣམས་འབྱུང་བར་འགྱུར་ཏེ། མཚོ་སྔོན་པོ་བྱ་ངང་པ་དང་། ཀཱ་རཎྜ་བ་དང་ངུར་པས་གང་ཞིང་མེ་ཏོག་གིས་ཡོག་པ་གཅིག་མཐོང་ནས་དེ་དེར་རྒྱུག་པར་བྱེད་དོ། །དེའི་འོག་ཏུ་དེ་སྲིད་པ་ཐ་མ་པའི་སེམས་འབྱུང་སྟེ། དེ་ཤི་ནས་མཚོ་དེ་ཉིད་མཐོང་བ་དང་། དེ་ན་པད་མའི་ཁྲོད་ཀྱི་ནང་རྣམས་ན་རྩེ་བར་བྱེད་དོ། །དེ་གང་གི་ཚེ་བྱང་གི་སྒྲ་མི་སྙན་དུ་མའི་མངལ་དུ་སྐྱེ་བར་འགྱུར་ན། དེ་མཚོ་དེ་ནས་ཐང་ལ་འབྱུང་ངོ་། །དེས་དེར་འཁྲིག་པ་མི་གཙང་བས་ཕ་མ་སྦྱོར་བར་མཐོང་བ་དང་ལོག་པར་མཐོང་སྟེ། ཕ་ནི་བྱ་ངང་པར་མཐོང་། མ་ནི་བྱ་ངང་མོར་མཐོང་ངོ་། །གལ་ཏེ་བདག་ཉིད་བུད་མེད་དུ་འགྱུར་ན་ནི་བདག་ཉིད་ངང་མོར་མཐོང་ངོ་། །ཇི་སྟེ་སྐྱེས་པར་འགྱུར་ན་ནི་བདག་ཉིད་ངང་ཕོར་མཐོང་སྟེ། དེས་ངང་པ་དེ་བསྐྲད་ནས་མ་དང་འཁྲིག་པའི་ཆོས་ཀྱིས་སྦྱོར་བར་བྱེད་དེ། དེ་ལྟར་བྱང་གི་སྒྲ་མི་སྙན་དུ་སྐྱེ་བར་འགྱུར་རོ། །སྲིད་པ་བར་མ་གཉིས་པ་ནི་དེ་ལྟ་བུ་ཡིན་ནོ། །དེ་ནས་འཛམ་བུ་གླིང་དེ་ནས་ཤི་ནས། གལ་ཏེ་ནུབ་ཀྱི་བ་ལང་སྤྱོད་ཀྱི་མི་རྣམས་ཀྱི་ནང་དུ་སྐྱེ་བར་འགྱུར་ན། དེའི་མཚན་མ་འདི་དག་འབྱུང་བར་འགྱུར་ཏེ། འདི་ལྟ་སྟེ། འཆི་བའི་ཚེ་དེའི་ཁྱིམ་ཐམས་ཅད་སེར་པོར་མཐོང་ལ། སྣམ་བུ་སེར་པོ་ཁ་དོག་བཟང་པོ་སེར་པོར་སྣང་ཞིང་ཀུན་ནས་སྤྲིན་ལྟ་བུར་མཐོང་ངོ་། །དེ་སྣམ་བུ་དེ་ཉིད་ལ་ཉུག་པར་བྱེད་པ་དང་། ནམ་མཁའ་ལ་ཉུག་པར་བྱེད་དོ་ཞེས་མ་དེ་ངུ་བར་བྱེད་དོ། །དེའི་འོག་ཏུ་དེའི་སྲིད་པ་ཐ་མ་པའི་སེམས་འབྱུང་སྟེ། དེས་བདག་ཉིད་བ་ལང་གི་གཟུགས་དང་། བ་ལང་ལོང་ལོང་པོར་འཁོད་པ་ཀུན་རྨི་ལམ་ལྟ་བུར་མཐོང་ངོ་། །དེ་གང་གི་ཚེ་ཕ་མ་དག་སྦྱོར་བར་བྱེད་པ་དང་། དེ་གལ་ཏེ་སྐྱེས་པར་འགྱུར་ན་ནི། དེ་བདག་ཉིད་ཕོ་ཁྱུ་མཆོག་བྱད་གཟུགས་ཆེན་པོ་ཁྱུ་མཆོག་གི་ཟླ་ལྟ་བུར་མཐོང་ངོ་། །{{page:{number:988,folio:258b,volume:69}}}ཕ་དེ་འོང་བ་དང་དེས་བསྐྲད་ནས་དེ་དང་ལྷན་ཅིག་སྦྱོར་བར་བྱེད་དེ། དེ་ལྟར་ནུབ་ཀྱི་བ་ལང་སྤྱོད་དུ་སྐྱེ་བར་འགྱུར་རོ། །ཇི་སྟེ་བུད་མེད་དུ་འགྱུར་ན་ནི། བདག་ཉིད་བ་ལང་མོར་མཐོང་སྟེ་དེ་འདི་སྙམ་དུ་སེམས་སོ། །ཁྱུ་མཆོག་འདི་གོ་འདི་ལ་ཅིའི་ཕྱིར་ཞོན། འདི་དང་བདག་ཏུ་སྦྱོར་བར་བྱའོ་སྙམ་པ་དེ་ནི། ནུབ་ཀྱི་བ་ལང་སྤྱོད་དུ་བུད་མེད་དུ་འགྱུར་རོ། །སྲིད་པ་བར་མ་གསུམ་པ་ནི་དེ་ལྟ་བུ་ཡིན་ནོ། །གཞན་ཡང་སྲིད་པ་བར་མ་བཞི་པ་ནི་འདི་ལྟར་གལ་ཏེ་ཤར་ཕྱོགས་ཀྱི་ལུས་འཕགས་གླིང་གི་མི་རྣམས་ཀྱི་ནང་དུ་སྐྱེ་བར་འགྱུར་ན། དེ་འཆི་བའི་དུས་ན་སྲིད་པ་ཐ་མ་དང་ཉེ་བའི་སེམས་ལ་སྣམ་བུ་སྔོན་པོ་མཐོང་སྟེ། དེས་ཁྱིམ་གྱི་ནང་ན་གནས་བཞིན་དུ་ནམ་མཁའ་དེ་ལ་ཀུན་ནས་ཤིན་ཏུ་སྔོ་བར་སྣང་ཞིང་སྡུག་པ་གཅིག་པ་མཐོང་ངོ་། །དེ་དེ་ལ་ནོམ་པར་བྱེད་ཅིང་བདག་གི་སྟེང་དུ་ལྷུང་བར་མ་གྱུར་ཅིག་སྙམ་བྱེད་པ་ལ། གཉེན་འདུན་དེ་དག་ན་རེ། འདི་ལྟར་ནམ་མཁའ་ལ་རེག་པར་བྱེད་དོ་ཞེས་བརྗོད་དོ། །དེའི་འོག་ཏུ་དེའི་སྲིད་པ་ཐ་མའི་སེམས་འབྱུང་སྟེ། དེ་སྲིད་པ་བར་མ་ལ་བདག་ཉིད་རྟ་ལྟ་བུར་མཐོང་ངོ་། །དེ་ཤར་གྱི་ལུས་འཕགས་གླིང་དེ་ན་ཕ་མ་ནི་རྟ་གསེབ་དང་རྒོད་མར་སྦྱོར་བ་ལྟ་བུར་སྣང་ལ། དེ་གལ་ཏེ་སྐྱེས་པར་འགྱུར་ན་ནི་འདི་སྙམ་དུ་སེམས་ཏེ། རྒོད་མ་འདི་དང་བདག་སྦྱོར་བ་བྱའོ་སྙམ་པའི་སེམས་འབྱུང་ང་ངོ་། །གལ་ཏེ་བུད་མེད་དུ་འགྱུར་ན་ནི་དེ་འདི་སྙམ་དུ་སེམས་ཏེ། འདི་ལྟར་གསེབ་འདི་བདག་ལ་རྒལ་དུ་གཞུག་པར་བྱའོ་སྙམ་པ་དེ་ནི་བུད་མེད་དུ་འགྱུར་ཏེ། སྲིད་པ་བར་མ་བཞི་པ་ཡིན་ནོ། །གཞན་ཡང་སྲིད་པ་བར་མ་ལྔ་པ་ནི་འདི་ལྟར་གང་གི་ཚེ་བྱང་གི་སྒྲ་མི་སྙན་དག་ནས་འཆི་བར་འགྱུར་བ་དེའི་ཚེ། དེའི་འཆི་བའི་ཡུལ་གྱི་དུས་ལ་གོང་མའི་ཆ་དང་འཐུན་པའི་མཚན་མ་ངེས་པར་རྣམ་པ་དུ་ཞིག་འབྱུང་ཞེ་ན། གཙོ་བོ་དག་དེ་གང་གི་ཚེ་འཆི་བར་འགྱུར་བ་དེའི་ཚེ། གལ་ཏེ་ལས་ཆེན་པོ་དང་སེམས་ཀྱི་དབང་གི་ལས་ཁྱད་ཆེན་པོས་ལྷའི་འཇིག་རྟེན་དེར་སྐྱེ་ན། དེའི་མཚན་མ་འདི་དག་འབྱུང་བར་འགྱུར་ཏེ་འདི་ལྟ་སྟེ། གཅིག་པུ་སེམས་རྨི་ལམ་ལྟ་བུ་ནམ་མཁའ་ལ་ཉུག་པར་བྱེད་ཅིང་རྨི་ལམ་ལྟ་བུར་ལྟ་བ། མེ་ཏོག་ཉམས་དགའ་བ་དྲི་ཤིན་ཏུ་ཞིམ་པ་མདོག་ཕུན་སུམ་ཚོགས་པ་ཤིན་ཏུ་རྒྱ་ཆེ་{{page:{number:989,folio:259a,volume:69}}}བ་ཁ་དོག་སྔོན་པོ་དང་སེར་པོ་དང་དམར་པོ་དང་དཀར་པོ་འདུག་པ་ཞིག་མཐོང་ལ། དེ་དག་ལག་ཏུ་འོང་བར་མཐོང་བ་དང་དེ་དེ་རྣམས་ལ་ཆགས་པར་བྱེད་དོ། །དེ་འདི་སྙམ་དུ་སེམས་ཏེ། ད་ནི་བདག་གི་མེ་ཏོག་འདི་དག་གི་ཤིང་ལྗོན་པ་གང་ཡིན་པ་དེ་དག་བལྟ་ཞིང་འཛེག་པར་བྱའོ་སྙམ་མོ། །དེ་དེའི་འོག་ཏུ་དེ་ལ་དམིགས་པའི་སེམས་ལས་བྱུང་བ་སྲིད་པ་ཕྱི་མའི་སེམས་འབྱུང་ངོ་། །དེ་སྲིད་པ་བར་མ་ལ་ཤིང་ལྗོན་པ་སྔོན་པོ་དང་སེར་པོ་དང་དཀར་པོ་དང་མེ་ཏོག་རྣམ་པ་དུ་མ་ཡོད་པ་དེ་དག་མཐོང་བ་དང་དེ་འདི་སྙམ་དུ་སེམས་ཏེ། འདི་ལྟར་བདག་གིས་ཤིང་ལྗོན་པ་རྣམས་ལ་འཛེག་པར་བྱའོ་སྙམ་ནས། དེ་ཤིང་ལྗོན་པ་དེ་དག་ལ་འཛེག་པ་ཤེས་པའམ་གལ་ཏེ་རི་རབ་དེ་ལ་འཛེག་པར་བྱེད་དོ། །དེས་ལྷའི་འཇིག་རྟེན་མེ་ཏོག་དང་འབྲས་བུས་མཛེས་པར་བྱས་པ་སྣ་ཚོགས་དེ་དག་མཐོང་ནས་འདི་སྙམ་དུ་སེམས་སོ། །ད་ནི་བདག་འདིར་འགྲོ་བར་བྱ་སྟེ། བདག་མེ་ཏོག་དང་འབྲས་བུ་ཕུན་སུམ་ཚོགས་པའི་ཡུལ་གང་ཡིན་པ་དེ་དག་ཏུ་གནས་པར་བྱའོ་སྙམ་པ་དེ་ནི་སྐྱེ་བ་ཆུང་ངུར་འགྱུར་བ་ལྔ་པ་ཡིན་ནོ། །གཞན་ཡང་སྲིད་པ་བར་མ་འབྲིང་པོ་དྲུག་པ་ནི། བྱང་གི་སྒྲ་མི་སྙན་གྱི་མི་ཚེ་འདས་པའི་ལས་འབྲིང་པོས་དེའི་སྲིད་པ་བར་མ་པའི་མཚན་མ་འདི་དག་འབྱུང་བར་འགྱུར་རོ། །འདི་ལྟ་སྟེ། འཆི་བའི་ཚེ་འདི་ལྟར་པད་མ་ཤིན་ཏུ་ཉམས་དགའ་བ་བུང་བ་དག་གིས་མཛེས་པར་བྱས་པ་དེ་དག་ངེས་པར་མཐོང་ལ། ཀུན་ནས་ཤིན་ཏུ་དྲི་ཞིམ་པ་ལ་ཡིད་ཆགས་པར་གྱུར་པས་འཛེག་པར་བྱེད་དོ། །གང་གི་ཚེ་འཛེགས་པར་གྱུར་པ་དེའི་ཚེ། འཛེགས་མ་ཐག་ཏུ་པད་མ་དེ་ནམ་མཁའི་དཀྱིལ་དུ་འཕར་བར་བྱེད་དོ། །ཡང་ནམ་མཁའ་དེ་ཉིད་ལ་འཕར་བ་ན་རྨི་ལམ་ལྟ་བུར་ཤེས་སོ། །གཞན་ཡང་སྐྱེ་བའི་ཚེ་པད་མ་ཉམས་དགའ་བ་བུང་བས་མཛེས་པར་བྱས་པ་ཐམས་ཅད་དུ་ལྷག་པར་ཉམས་དགའ་བར་མཐོང་བ་དང་། དེ་འཛིན་པར་བྱེད་ལ་ད་ནི་བདག་གིས་གནས་འདི་དག་ཐོབ་སྟེ། པད་མ་འདི་རྣམས་བདག་གིར་གྱུར་ཅིག་སྙམ་མོ། །དེའི་སེམས་བསྐྱེད་མ་ཐག་ཉིད་དུ་སྐྱེ་བར་འགྱུར་ཏེ། སྲིད་པའི་ཡན་ལག་ནི་དེ་ལྟ་བུ་ཡིན་ནོ། །དེ་ལྟར་ལྷའི་འཇིག་རྟེན་ལྷ་རྣམས་ཀྱི་ནང་དུ་ལས་བར་མས་སྐྱེ་བ་བར་མ་འབྱུང་བར་འགྱུར་རོ། །གཞན་ཡང་སྲིད་{{page:{number:990,folio:259b,volume:69}}}པ་བར་མ་པའི་འགྲོ་བ་དང་འབྲེལ་པ་བདུན་པ་ནི་འདི་ལྟ་སྟེ། གལ་ཏེ་ལས་བཟང་པོ་ཞིག་ཡིན་ན་མཐོ་རིས་སུམ་ཅུ་རྩ་གསུམ་གྱི་གནས་རྣམས་སུ་མཆོག་ཏུ་སྐྱེ་བར་འགྱུར་རོ། །དེ་བྱང་གི་སྒྲ་མི་སྙན་དག་ནས་འཆི་བ་ན། འཆི་བའི་ཡུལ་གྱི་དུས་སུ་གཞལ་མེད་ཁང་ཤིན་ཏུ་ཉམས་དགའ་བ་དང་། ཚལ་དང་ཉེ་བའི་ཚལ་སྡུག་པ་ཤིན་ཏུ་ཉམས་དགའ་བ་དག་མཐོང་བ་དང་། དེ་རང་གི་བཞིན་དུ་དེ་དེ་དག་ལ་འཛེག་པར་བྱེད་དོ། །དེ་དེ་དག་ལ་འཛེགས་ནས་ནམ་མཁའ་ལ་འཛེག་པར་བྱེད་དོ། །དེ་འཛེག་པ་ན་རྣམ་པ་ཐམས་ཅད་དུ་ཉམས་དགའ་བ་མཐོང་བ་དང་དེ་འདི་སྙམ་དུ་སེམས་ཏེ། ད་ནི་བདག་གནས་འདིར་འགྲོའོ་སྙམ་མོ། །དེས་སེམས་བསྐྱེད་མ་ཐག་ཉིད་དུ་དེར་སྐྱེ་བར་འགྱུར་རོ། །དེ་ལྟར་བྱང་གི་སྒྲ་མི་སྙན་དག་ནས་ལས་མཆོག་གིས་སྐྱེ་བར་འགྱུར་ཏེ། དེ་ནི་འགྲོ་བ་དང་འབྲེལ་བ་བདུན་པ་ཡིན་ནོ། །གཞན་ཡང་འགྲོ་བ་དང་འབྲེལ་པ་བརྒྱད་པ་ནི་གལ་ཏེ་བྱང་གི་སྒྲ་མི་སྙན་དེ་དག་ཉིད་ན་འཆི་བ་དེ་འཆི་བའི་ཡུལ་གྱི་དུས་སུ་མཚན་མ་རྣམ་པ་དུ་འབྱུང་ཞེ་ན། གཙོ་བོ་དག་དེས་སྐྱེད་མོས་ཚལ་དཀྲིགས་པ་རིན་པོ་ཆེས་མཛེས་པར་བྱས་པ་ཤིན་ཏུ་ཉམས་དགའ་བ་རྣམས་མཐོང་ངོ་། །དེ་རྣམས་དྲི་ཤིན་ཏུ་ཞིམ་པ་ལ་ཡང་སྣོམ་པར་བྱེད་དོ། །དེ་འཆི་བའི་ཡུལ་གྱི་དུས་སུ་ཚོར་བ་མི་བཟད་པ་མི་འབྱུང་སྟེ། དེའི་ཚོར་བ་ཞན་པ་ཉིད་ཀྱིས་སེམས་རྙོག་པ་ཅན་དུ་མི་འགྱུར་ལ་དེ་བློ་གསལ་བས་འཆི་བའི་དུས་བྱེད་དོ། །དེས་སྲིད་པ་ཐ་མ་ཐོབ་ནས་དེ་ནས་ཡང་དེ་བཞིན་དུ་གཞལ་མེད་ཁང་དང་ར་བ་དེ་དག་མཐོང་བ་དང་དེ་འདི་སྙམ་དུ་སེམས་ཏེ། ད་ནི་བདག་གཞལ་མེད་ཁང་འདི་དག་གི་ནང་དུ་འཇུག་པར་བྱའོ་སྙམ་ནས་དེ་དག་གི་ནང་དུ་ཞུགས་པ་དང་སྲིད་པ་བར་མ་ལ་གནས་པ་དེས་ཀུན་དུ་རྒྱུ་བའི་ལྷ་རྣམས་རྣམ་པར་རྒྱུ་བ་དང་རྒྱུག་པ་དང་རི་བོའི་གསབ་གསེབ་ཀྱི་ནང་དང་ཟོམ་དག་ལ་འཁོད་པ་དང་ཕན་ཚུན་ཕྲད་པ་དང་། གཞན་དུ་འགྲོ་བ་བདག་མཐོང་ངོ་། །དེའི་འོག་ཏུ་བདག་ཉིད་མཐོང་ངོ་། །མཐོང་བ་དང་དེ་ནས་འཇུག་པར་བྱེད་དེ། ཐམས་ཅད་ཀྱང་རྨི་ལམ་ལྟ་བུར་ཕྱོད་ཕྱོད་པོར་མཐོང་ངོ་། །དེའི་འོག་ཏུ་མཐོ་རིས་ཀྱི་ཉམས་དགའ་བ་གཞལ་མེད་ཁང་ཉམས་དགའ་བ་དུ་མ་དང་འདོད་{{page:{number:991,folio:260a,volume:69}}}པ་འབྱོར་པ་དེ་དག་ཐམས་ཅད་མཐོང་ངོ་། །དེ་དག་མཐོང་བ་དང་དེ་འདི་སྙམ་དུ་སེམས་ཏེ། ད་ནི་བདག་འདིའི་ནང་དུ་འཇུག་པར་བྱའོ་སྙམ་མོ། །དེ་སེམས་བསྐྱེད་མ་ཐག་ཉིད་དུ་དེར་སྐྱེ་བར་འགྱུར་ཏེ། སྲིད་པའི་ཡན་ལག་ལ་ལེན་པའི་རྐྱེན་གྱིས་སྲིད་པ་འབྱུང་བར་འགྱུར་རོ། །དེ་ལྟར་འདི་ནི་མཆོག་དང་འབྲིང་དང་ཆུང་ངུ་དང་གསུམ་གྱིས་སྐྱེ་བར་འགྱུར་རོ། །དེ་སྐྱེ་བ་ན་ཚལ་དང་ཉེ་བའི་ཚལ་དང་། སྐྱེད་མོས་ཚལ་ཁྱད་པར་དུ་འཕགས་པ་དག་མཐོང་བ་དང་དེ་དག་ལ་འདོད་པར་བྱེད་དེ། དེ་ལྟར་བྱང་གི་སྒྲ་མི་སྙན་དག་ནས་འདིར་སྐྱེ་བར་འགྱུར་རོ། །བྱང་གི་སྒྲ་མི་སྙན་ན་གནས་པ་འདིར་སྐྱེས་པ་དེ་དག་ཐམས་ཅད་ཀྱི་རྒྱུ་འཐུན་པའི་འབྲས་བུས་བློ་འབྱུང་བ་ནི་ཤིན་ཏུ་འདོད་པ་ལ་ཆགས་པ་ཡིན་ཏེ། དེ་དག་ཡུལ་ལ་ལྷག་པར་ཆགས་པ། བྲོ་གར་དང་གླུ་དབྱངས་དང་དགོད་པ་དང་རྩེ་བ་དང་ཁ་ཟས་དང་གནས་མལ་ལ་ལྷག་པར་དགའ་བ་དང་། རིའི་རྩེ་མོ་ལ་ལྷག་པར་རྒྱུ་བ་གླུ་ལེན་པ་ལ་ལྷག་པར་དགའ་བ་ཡིད་ཤིན་ཏུ་མྱོས་པ་ཡིན་ཏེ་ཐམས་ཅད་དེ་ལྟ་བུ་ཡིན་ནོ། །དེ་ཅིའི་ཕྱིར་ཞེ་ན། དེ་ལ་གནས་པའི་ངོ་བོ་ཉིད་ཀྱིས་གོམས་པའི་མི་རྣམས་ཡང་གོམས་པར་བྱེད་པ་ན། སྲེད་པའི་སྟོབས་རབ་ཏུ་ཆེ་བ་ཡིན་ནོ། །གཙོ་བོ་དག་བྱང་གི་སྒྲ་མི་སྙན་དག་ནས་མི་འདིར་སྐྱེས་པ་རྣམས་འཆི་བའི་དུས་སུ་མཚན་མ་འབྱུང་བ་དང་བསིལ་བ་དང་གནས་ནི་དེ་ལྟ་བུ་ཡིན་ནོ། །འདི་ལྟར་ནུབ་ཀྱི་བ་ལང་སྤྱོད་ཀྱི་གླིང་ནས་མི་དག་འཆི་བ་ན་གལ་ཏེ་ལན་གྲངས་གཞན་ལ་མྱོང་བར་འགྱུར་བའི་ལས་དང་། སྐྱེས་ནས་མྱོང་བར་འགྱུར་བས་ལྷ་རྣམས་ཀྱི་ནང་དུ་ཇི་ལྟར་སྐྱེ་བར་འགྱུར། དེ་འཆི་བ་ན་དེའི་འགྲོ་བ་བར་མ་ནི་ཇི་ལྟ་བུ་ཡིན། སྲིད་པ་ཕྱི་མར་འགྲོགས་པ་དང་མཚན་མ་ནི་ཅི་དག་འབྱུང་། སྲིད་པ་བར་མའི་མཚན་མ་རྨི་ལམ་ལྟ་བུ་ཕྱོད་ཕྱོད་པོ་དག་ཇི་ལྟར་མཐོང་ཞེ་ན། གཙོ་བོ་དག་འདི་ལ་ནུབ་ཀྱི་བ་ལང་སྤྱོད་ཀྱི་གླིང་ནས་འཆི་སྟེ། ངེས་པར་འཆི་བའི་དུས་བྱེད་ལ། ལེགས་པར་བྱས་པའི་ལས་ཀྱིས་རྐྱེན་རྣམས་ཁྱེར་བ་ན། སྒྲ་ངར་ངར་པོར་ལྷག་པར་འབྱུང་བར་མི་འགྱུར། གནད་ཀྱི་སྡུག་བསྔལ་མི་འབྱུང་། དེའི་དབང་པོ་ཡང་གསལ་བར་འགྱུར་རོ། །དེའི་འོག་ཏུ་ཆུ་ཀླུང་སྔོན་པོ་གསལ་བ་བཻ་ཌཱུརྱའི་མདོག་ལྟར་{{page:{number:992,folio:260b,volume:69}}}འདུག་པ་ཞིག་མཐོང་བ་དང་དེ་དེར་གནས་པར་བྱ་བའི་ཕྱིར་འཇུག་པར་བྱེད་ཅིང་དེ་ལག་རྐྱལ་བྱེད་དོ། །ཆུ་ཀླུང་དེ་ཡང་རེག་ན་ཧ་ཅང་གྲང་བ་ཡང་མ་ཡིན་ལ་ཧ་ཅང་དྲོ་བ་ཡང་མ་ཡིན་ནོ། །དེ་ཆུ་དེས་ཁྱེར་བ་དང་ཇི་ལྟ་ཇི་ལྟར་འགྲམ་དུ་རྒྱུག་པ་དེ་ལྟ་དེ་ལྟར་སྐྱེ་བ་དང་ཉེ་བར་འགྱུར་རོ། །ཉོན་མོངས་པ་དག་གིས་སྐྱེ་བ་དེས་ཐང་ལ་བུད་མེད་ཤིན་ཏུ་བལྟ་ན་སྡུག་པ་ཆ་བྱད་དང་རྒྱན་བཏགས་པ་གླུ་ལེན་བྲོ་རྡུང་བ་རྣམས་མཐོང་ངོ་། །དེ་དག་མཐོང་ནས་འཁྲིག་པར་བྱ་བའི་བློ་འབྱུང་སྟེ། དེ་འཁྲིག་པར་བྱ་བའི་དོན་དུ་དེར་འགྲོ་བར་བྱེད་དོ། །དེ་གང་གི་ཚེ་ཞོན་པ་དང་དེའི་ཚེ་དེ་སྐྱེ་བར་འགྱུར་ཏེ། ལྷའི་བདེ་བ་རྣམས་ཀྱང་མྱོང་ངོ་། །གང་སྲིད་པ་བར་མ་རྨི་ལམ་ལྟ་བུ་ཕྱོད་ཕྱོད་པོ་རྣམ་པ་དུ་མ་ལས་སད་ནས་གཟུགས་གསལ་བར་མཐོང་བ་ལྟར་དེ་སྐྱེ་བར་འགྱུར་ཏེ། དེ་ནི་འགྲོ་བ་བར་མ་བཅུ་པ་ཡིན་ལ། ལས་བར་མ་དང་ཆུང་ངུས་སྐྱེ་བ་ནུབ་ཀྱི་བ་ལང་སྤྱོད་རྣམས་ཀྱི་སྣང་བ་གཅིག་ཡིན་ནོ། །སྲིད་པ་བར་མར་མཐོང་བ་གཅིག་དང་སྐྱེ་བ་གཅིག་གི་རིམ་པ་ནི་ཐམས་ཅད་འཐུན་ལ། བྱང་གི་སྒྲ་མི་སྙན་དག་གི་ལྟར་མི་འབྱུང་སྟེ་མཚན་ཉིད་གསུམ་ཀུན་འཐུན་ནོ། །གཙོ་བོ་དག་ཤར་གྱི་ལུས་འཕགས་གླིང་གི་མི་རྣམས་འཆི་བའི་དུས་ཀྱི་ཚེ། མཚན་མའམ་འཇིག་རྟེན་གྱི་ཁམས་སམ་འཆི་བའི་ཡུལ་གྱི་དུས་སུ་སྐྱེ་བར་འགྱུར་བ་ན། རང་གི་མཚན་མ་དག་ཇི་ལྟར་མཐོང་བར་འགྱུར་ཞེ་ན། སྲིད་པ་ཐ་མའི་སེམས་ལ་ལན་ཀན་བྲེས་པའི་གནས་དེ་ཉིད་ཉམས་དགའ་ལ། བ་དན་དང་རྒྱལ་མཚན་བསྒྲེང་བ་ཞིག་ཀྱང་མཐོང་ལ། དེ་སྲིད་པ་བར་མའི་ཁྱིམ་དེར་དགའ་བ་སྐྱེས་ནས། ཡུལ་ནས་ཡུལ་དུ་རྒྱུག་པར་བྱེད་པ་དེའི་ཚེ་སྐྱེ་བའི་སྲིད་པ་དང་ལྷན་ཅིག་ཉེ་བར་འགྱུར་རོ། །དེས་གནས་དེའི་ཕྱི་རོལ་ན་གླུ་དབྱངས་ཀྱི་སྒྲ་དང་ཡང་དག་པར་ལྡན་པའི་བུད་མེད་ཆ་བྱད་མང་པོ་ཐོགས་པ་རྟག་ཏུ་གླུ་ལེན་ཞིང་བྲོ་རྡུང་བ་རྨི་ལམ་ལྟ་བུ་ཞིག་དང་། དེ་བཞིན་དུ་སྐྱེས་པ་གླུ་ལེན་བྲོ་རྡུང་བ་ཞིག་མཐོང་བ་དང་དེ་འདི་སྙམ་དུ་སེམས་ཏེ། འདི་ལྟར་བདག་གནས་འདིར་སོང་ལ་སྐྱེས་པ་དང་བུད་མེད་དེ་དག་ལ་བལྟ་ཞིང་དེ་བཞིན་དུ་ལྷན་ཅིག་གླུ་བླང་བྲོ་བརྡུང་ངོ་། །འདི་ལྟར་སྐྱེས་པ་གླུ་ལེན་བྲོ་རྡུང་བ་འདི་དག་ནི་ཤིན་ཏུ་ཡིད་དུ་འོང་ཞིང་ཤིན་ཏུ་རྣར་སྙན་པ་ཡིན་ཏེ། {{page:{number:993,folio:261a,volume:69}}}བདག་སོང་ལ་དེ་རྣམས་དང་ལྷན་ཅིག་འདྲེ་བར་བྱའོ་སྙམ་མོ། །དེས་འདི་ལྟར་བདག་འདྲེས་པར་གྱུར་ཏོ་སྙམ་དུ་ཤེས་པ་དང་ཇི་ལྟར་གཉིད་ལས་སད་པ་དེ་ལྟར་དེ་དེར་སྐྱེ་བར་འགྱུར་ལ། དེའི་སྐྱེས་པ་དེ་དག་དང་བུད་མེད་དེ་དག་ཀྱང་མི་སྣང་བར་གྱུར་ཏོ། །མཐོ་རིས་ཀྱི་ཚལ་དང་ཉེ་བའི་ཚལ་ཕུན་སུམ་ཚོགས་པར་བདག་ཉིད་སྐྱེས་པར་མཐོང་སྟེ། དེ་དེ་ལྟར་སྐྱེ་བར་འགྱུར་རོ། །གནས་གཞན་བཅུ་གཅིག་པ་ནི་དེ་ལྟ་བུ་ཡིན་ཏེ། དེ་ལྟར་མིའི་གནས་བཞི་པ་དང་གཞན་ཡང་འཇིག་རྟེན་མཐའ་ཡས་པའི་སྐྱེ་བ་འབྱུང་བར་འགྱུར་རོ། །གཙོ་བོ་དག་འགྲོ་བ་བར་མི་འབྱེད་པ་འདི་ནི་ཕྲ་བ་སྟེ། ཕྱི་རོལ་པའི་ཤེས་པ་འཇིག་རྟེན་པའི་ལྟ་བ་དང་ཡང་དག་པར་ལྡན་པ་གང་ཡང་རུང་བ་དག་གིས་དེ་དག་ཤེས་པར་མི་ནུས་སོ། །ལས་མི་དགེ་བས་ཡི་དགས་རྣམས་ཀྱི་ནང་དུ་སྐྱེས་པ་མི་དགེ་བ་དེ་ཟད་པར་འགྱུར་ལ། ཉེས་པར་བྱས་པའི་ལས་ཀྱི་མཐའ་སྤྱད་པ་དེ་ཟད་ནས་འགྲོ་བ་གཞན་དུ་སྤྱད་པ་ལེགས་པར་བྱས་པ། ལན་གྲངས་གཞན་ལ་མྱོང་བར་འགྱུར་བ། ཕ་མ་ལྟ་བུར་ཤིན་ཏུ་ཡིད་དུ་འོང་བ། སོ་སོ་ཡང་དག་པར་མྱོང་བར་འགྱུར་བས་གང་གི་ཚེ་ལྷ་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ། མཚན་མ་འདི་ཅི་དག་ཅིག་འབྱུང་སྲིད་པ་ཐ་མའི་སེམས་ལ་མཚན་མ་ཇི་ལྟ་བུ་དག་འབྱུང་བར་འགྱུར་ཞེ་ན། གཙོ་བོ་དག་དེ་ལ་གང་གི་ཚེ་ཡི་དགས་འཆི་ཞིང་མཐོ་རིས་སུ་སྐྱེ་བར་འགྱུར་བ་དེའི་ཚེ། དེའི་ལུས་བཀྲེས་པ་དང་སྐོམ་པས་གདུངས་པ་སེམས་རྟག་ཏུ་ཕྲག་དོག་དང་སེར་སྣས་ཉམས་པ། རྟག་ཏུ་ཁ་ཟས་ལ་བརྐམ་པར་གྱུར་པ། རྟག་ཏུ་བཏུང་བ་ལ་ཆགས་པ་གང་ཡིན་པ་དེ་བཟའ་བ་དང་བཏུང་བ་ལ་མ་གཏོགས་པར་གཞན་དུ་རྒྱུག་པ་དེ་ཉུང་བར་འགྱུར། དེའི་ལུས་བསིལ་བར་འགྱུར་ཞིང་ལྷག་པར་སྲ་བར་མི་འགྱུར་ལ། དེའི་སྤུ་ཡང་རིང་ཞིང་སྡུག་པར་མི་འགྱུར། སྲིན་བུས་གང་བ་དེ་དག་ཐམས་ཅད་ཞིགས་པར་འགྱུར། དེའི་བཞིན་གྱི་མདོག་ཀྱང་གསལ་བར་འགྱུར། དེ་ལ་རླུང་བསིལ་ཞིང་བདེ་བ་རྣམས་རེག་པར་འགྱུར་རོ། །དེའི་འོག་ཏུ་སྲིད་པ་ཐ་མ་པའི་མཚན་མ་དང་ཉེ་བར་གྱུར་ཅིང་། བཀྲེས་པ་དང་སྐོམ་པ་ཤིན་ཏུ་{{page:{number:994,folio:261b,volume:69}}}ཆུང་བར་གྱུར་པ་དང་འཕྲལ་ལ་དབང་པོ་རྣམས་ཚིམ་པར་འགྱུར་ལ། བྱ་རོག་དང་འུག་པ་གང་དག་གིས་རྟག་ཏུ་མིག་རྣམས་ཟ་བར་བྱེད་པ་དེ་རྣམས་མི་སྣང་བར་གྱུར་ཏོ། །དེའི་འོག་ཏུ་སྲིད་པ་བར་མ་ལ་ཟས་དང་སྐོམ་གྱི་ཚོགས་མཐོང་བ་དང་དེའི་བློ་སྔོན་གོམས་པའི་འཕེན་པ་སྐྱེས་པས་རྒྱུག་པར་བྱེད་ཀྱང་། སེམས་ཀྱིས་མཐོང་བར་ཟད་ཀྱི། ཟ་བར་ཡང་མི་བྱེད་ལ་འཐུང་བར་ཡང་མི་བྱེད་དེ། དེ་ནི་མཐོང་བ་ཁོ་ན་ཙམ་དུ་ཟད་དོ། །ཇི་ལྟར་རྨི་ལམ་ན་དངོས་པོ་མཐོང་བ་ལ་མཁོ་བ་མེད་ལ། འཐུངས་ཀྱང་ངོམས་པ་མེད་པ་དེ་བཞིན་དུ་དེས་དེ་མཐོང་ཞིང་དེས་བལྟས་ཀྱང་དེ་ཚིམ་པར་མི་འགྱུར་ཏེ། མཐོང་བ་ཁོ་ནས་དེ་སྙིང་དགའ་བར་མཐོང་ངོ་། །ཇི་ལྟར་སད་པའི་དུས་སུ་གཟུགས་བདེན་པ་རྣམས་ཁོང་དུ་ཆུད་པ་དེ་ལྟར་མཐོ་རིས་ཀྱི་ངོ་བོ་ཤིན་ཏུ་ཉམས་དགའ་བ་རྣམས་མཐོང་བ་དང་དེ་ནས་ཡང་ཡིད་དུ་འོང་བ་དེ་རྣམས་ལ་དེ་རྒྱུག་པར་བྱེད་དོ། །དེ་ལྟར་ལེན་པ་ཡང་བྱེད་དེ་ད་ནི་བདག་གིས་ཡུལ་འདི་དག་ཐོབ་པར་བྱའོ་སྙམ་ནས་དེ་དག་ལེན་པར་བྱེད་དོ། །ཉེ་བར་བླངས་མ་ཐག་ཏུ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །འགྲོ་བ་བར་མ་བཅུ་གཉིས་པ་ནི་དེ་ལྟ་བུ་ཡིན་ནོ། །གཙོ་བོ་དག་གཞན་ཡང་གཏི་མུག་ཟད་ནས་ངོ་མཚར་ཆེ་བའི་འགྲོ་བ་བར་མ་བཅུ་གསུམ་པ་ཇི་ལྟ་བུ་ཡིན་ཞེ་ན། གཏི་མུག་ཀུན་དུ་མང་བ་དུད་འགྲོ་རྣམ་པ་དུ་མ་དག་ལན་གྲངས་གཞན་ལ་མྱོང་བར་འགྱུར་བའི་ལས་ཀྱིས་ཚེ་རབས་འབུམ་ཕྲག་བྱེ་བ་དུ་མར། སེམས་ཅན་དམྱལ་བ་དང་ཡི་དགས་དང་དུད་འགྲོ་ཉེས་པར་བྱས་པའི་ལས་དག་ཉེ་བར་སྤྱད་ནས། འདི་ལྟར་ཡང་བསྐལ་པ་དུ་མར་ལས་ཀྱི་འཁོར་བ་མི་བཟད་པ་ཤིན་ཏུ་དཔྱད་པར་དཀའ་བ་ཐོག་མ་མེད་པའི་དུས་ནས་ཡ་ཡོར་འདུག་པ་ཕན་པར་མི་བྱེད་པས་སེམས་ཅན་རྣམས་འཁྱམ་པར་བྱེད་དོ། །དུད་འགྲོ་རྣམ་པ་དུ་མ་དག་ནི་ཟས་དུ་མ་དང་འགྲོ་བ་དུ་མ་དང་ལུས་དུ་མ་དང་གནས་དུ་མ་དང་སེམས་ཀྱི་ས་བོན་དུ་མ་དང་ལས་དུ་མ་བྱེད་པ་གང་ཡིན་པ་དེ་དག་གི་ཉེས་པར་བྱས་པའི་ལས་ཟད་པ་ནི་ཡིད་ཆེས་པར་དཀའ་སྟེ། ཇི་ལྟར་ཆུ་ཐིགས་པར་བཅུས་པས་རྒྱ་མཚོ་སྐམས་པར་འགྱུར་བ་ཡིད་ཆེས་པར་དཀའ་བ་དེ་ལྟར་ལས་ཀྱི་རྒྱ་མཚོའི་ཐིགས་པར་བཅུས་{{page:{number:995,folio:262a,volume:69}}}པ་ཡང་ངོ་མཚར་ཆེ་བ་ཡིན་ནོ། །དེ་གང་གི་ཚེ་དུད་འགྲོ་དག་ལས་ཡོངས་སུ་ཐར་ན། དེ་ལྷའི་རིས་གཉིས་པོ་རྒྱལ་ཆེན་བཞི་པའམ། སུམ་ཅུ་རྩ་གསུམ་པ་གང་ཡང་རུང་བར་སྐྱེ་བར་འགྱུར་རོ། །དེ་དུད་འགྲོའི་ཉམ་ང་བ་ཆེན་པོ་ལས་འཆི་ཞིང་ཐར་བར་འགྱུར་བ་དེའི་ཚེ། བདེ་བ་ཆེན་པོ་ཉེ་བར་གནས་པའི་མཚན་མ་རྣམ་པ་དུ་མ་དང་དངོས་པོ་དུ་མ་དང་ལྡན་པའི་མཚན་མ་ལ་དམིགས་པ་བཤད་པར་མི་ནུས་སོ། །སེམས་ཅན་དམྱལ་བ་པ་མཐོ་རིས་སུ་སྐྱེ་བར་འགྱུར་བ་ནི་ངོ་མཚར་མི་ཆེའི། །ཡི་དགས་དང་དུད་འགྲོ་དག་མཐོ་རིས་སུ་སྐྱེ་བ་ནི་ངོ་མཚར་ཆེའོ། །དེ་ཅིའི་ཕྱིར་ཞེ་ན། ཡི་དགས་པས་དུད་འགྲོ་གཏི་མུག་མང་བའི་ཕྱིར་ཏེ། གཞན་ལ་ཉེས་པ་མང་པོ་བྱེད་ལ། དེ་དག་ཚེ་གཅིག་གིས་འབུམ་ཕྲག་དུ་མ་སྦྱོར་བ་དང་བསྐལ་པའམ་བསྐལ་པ་བརྒྱའམ་བསྐལ་པ་འབུམ་ཕྲག་ཏུ་སྦྱོར་བར་བྱེད་པ། ལས་ཀྱི་ལུ་གུ་རྒྱུད་ཀྱིས་ཚེ་གཅིག་ནས་གཅིག་ཏུ་བརྒྱུད་པ་དེ་དག་པས་ནི་སེམས་ཅན་དམྱལ་བར་སྐྱེས་པ་ཆེས་སླའི། ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེས་པ་ནི་མི་རུང་སྟེ། རྒྱུ་དེས་ན་སེམས་ཅན་དམྱལ་བར་སྐྱེས་པ་ཆེས་རུང་གི་དུད་འགྲོ་ནི་མི་རུང་ངོ་། །དེ་ལྟར་དེ་སྡུག་བསྔལ་ཤིན་ཏུ་མི་བཟད་པ་ལས་གལ་ཏེ་ཐར་ན། དེ་དག་གིས་འདི་དག་ཕལ་ཆེར་མཐོང་ནས་སྐྱེ་བར་འགྱུར་ཏེ་འདི་ལྟ་སྟེ། འཆི་བའི་དུས་སུ་གཏི་མུག་སྲབས་པར་འགྱུར་ཞིང་ཤེས་པ་ཆུང་ངུ་འབྱུང་བར་འགྱུར་བ་ནི། འདི་ལྟར་སྔོན་བྱུང་བ་པས་དེ་བས་ཁྱད་པར་དུ་འབྱུང་བའམ་རྣོ་བར་འབྱུང་ངོ་། །དེ་འཆི་བའི་དུས་ཀྱི་ཚེ། རི་སྣང་བར་གྱུར་པ་མཐོང་བ་དང་ལྕུག་མ་འཕྱང་བ་དང་འབབ་ཆུས་གང་བ་རྣམ་པ་སྣ་ཚོགས་དག་མཐོང་ངོ་། །ཁ་ཟས་འབྱུང་བ་གང་ཡིན་པའི་ཁ་ཟས་དེ་ཡང་རི་དེ་ལ་མཐོང་ངོ་། །ཀུན་རྫོབ་ཀྱི་ཤེས་པས་དེའི་འདོད་པ་བདེ་བ་གང་ཡིན་པ་དེ་དག་ཚལ་དེ་ནའམ་རི་དེ་ལ་མཐོང་ངོ་། །དེའི་ཚེ་དེ་ཁ་ཟས་ཀྱི་དོན་དུའམ་དེར་འགྲོ་བའམ་དེ་ལ་རྟེན་པའི་ཕྱིར་རྒྱུག་པར་བྱེད་པ་དེ་ཡང་རྨི་ལམ་ལྟ་བུར་མཐོང་སྟེ། དེ་ཇི་ལྟ་ཇི་ལྟར་རྒྱུག་པ་དེ་ལྟ་དེ་ལྟར་དེའི་སྐྱེ་བའི་སྲིད་པ་ཉེ་བར་འགྱུར་རོ། །དེ་གང་གི་ཚེ་སྐྱེ་བ་ཉེ་བར་གནས་པར་འགྱུར་བ་དེའི་ཚེ། གཟུགས་གུ་ལུ་ལུ་བྱེད་པ་{{page:{number:996,folio:262b,volume:69}}}དག་མཐོང་ངོ་། །སྔོན་ཚེ་རབས་འབུམ་དུ་མ་མཐོང་བ་གང་ཡིན་པ་དེ་དག་ལ་འདི་ཅི་ཞིག་འདི་གང་ཞིག་ཡིན་སྙམ་དུ་དེའི་རྣམ་པར་ཤེས་པ་ལ་ངོ་མཚར་ཆེར་འབྱུང་སྟེ། དེ་ཅིའི་ཕྱིར་ཞེ་ན། ངོ་བོ་གཞན་པ་ཉིད་ཀྱིས་མ་གོམས་པའི་ཕྱིར་རོ། །ངོ་མཚར་དུ་གྱུར་པ་དེ་ནི་བདག་འདིར་འགྲོ་བར་བྱ་བའམ། འགྲོ་བར་མི་བྱ་སྙམ་དུ་དེ་ལ་དམིགས་པར་ཡང་བྱེད་ལ། འདི་དག་ཐམས་ཅད་བདག་དབང་བར་བྱའོ་སྙམ་དུ་ཡང་སེམས་ཏེ། ལེགས་པར་བྱས་པའི་ལས་དེ་དང་རྐྱེན་དེས་དེ་ལྟར་བློ་སྐྱེད་དོ། །སེམས་བསྐྱེད་མ་ཐག་ཉིད་དུ་ལྷའི་འཇིག་རྟེན་དེར་སྐྱེ་བར་འགྱུར་ཏེ། སྲིད་པ་བར་མར་འགྲོ་བ་དང་འབྲེལ་བ་བཅུ་གསུམ་པ་ནི་དེ་ལྟ་བུ་ཡིན་ནོ། །གར་མཁན་རྣམས་ཀྱི་ནང་ན་ཤིན་ཏུ་དཀའ་བ་ཤིན་ཏུ་རྨད་དུ་བྱུང་བ་ཤིན་ཏུ་རྣམ་པར་རིག་པར་དཀའ་བ་འདི་ཡིན་ཏེ་འདི་ལྟ་སྟེ། ལས་ཀྱི་གར་མཁན་ལས་གཞི་སྣ་ཚོགས་ཀྱི་གར་ཆེན་པོ་སེམས་ཀྱི་གར་དག་ལྟད་མོའི་གཞིའི་འཁོར་བ་ན་གར་བྱེད་དོ། །བརྒྱ་བྱིན་དེས་དེ་སྐད་སྨྲས་པ་དང་ལྷ་རྣམས་ཤིན་ཏུ་གུས་པའི་ཡིད་སྐྱེས་ནས་འདི་སྐད་སྨྲའོ། །འདི་ལྟར་བརྒྱ་བྱིན་བདག་ཅག་ལ། །འཇིག་རྟེན་འདི་དང་ཕ་རོལ་དུ། །སྐྱེ་དགུ་རྣམས་ལ་ཕན་མཛད་པ། །རྒྱལ་པོ་ཕ་དང་མ་དང་མཚུངས། །གང་གིས་བག་མེད་རྣམ་བྲལ་ཞིང་། །ཐམས་ཅད་དུ་ནི་འབྱུང་མི་འགྱུར། །མཐའ་ལས་བྱུང་བ་ཐར་བར་འགྲོ། །བདག་ཅག་ལ་ནི་ཆོས་སྟོན་མཛད། །ཁྱོད་ཀྱི་ལས་དང་འབྲས་བུར་བཅས། །མངོན་སུམ་ཡང་དག་རབ་ཏུ་བསྟན། །སྐྱེ་དང་འཆི་བའི་ངོ་བོ་དག །བརྒྱ་བྱིན་འཇིག་རྟེན་བཀའ་མཆིད་སྟོན། །ཁྱོད་ཀྱིས་དེ་ཉིད་རྣམ་པར་བསྟན། །བདག་ཅག་ལ་ནི་ལེགས་པར་མཛད། །བདག་ཅག་གང་དག་ཡིད་རྨོངས་པ། །ཡེ་ཤེས་མཁས་པ་ཉིད་དུ་མཛད། །བུད་མེད་འདོད་ཆགས་ཡིད་ཞེན་ཅིང་། །རྟག་ཏུ་འདོད་པ་ཚོལ་རྣམས་ལ། །རྒྱུ་དང་འབྲས་བུ་ཡང་དག་འབྱུང་། །དེ་ནི་ཁྱོད་ཀྱིས་རབ་ཏུ་བསྟན། །བརྒྱ་བྱིན་ལོང་བའི་མིག་དང་འདྲ། །ནད་པ་རྣམས་ལ་སྨན་པ་ལྟར། །ཁྱོད་ཀྱིས་ཆོས་ལམ་བསྟན་པ་གང་། །བདག་ཅག་ལ་ནི་སྨན་པར་མཛད། །ཇི་ལྟ་ཇི་ལྟར་བརྒྱ་བྱིན་ཁྱོད། །ཕན་པའི་ཆོས་ནི་སྟོན་མཛད་པ། །དེ་ལྟ་དེ་ལྟར་{{page:{number:997,folio:263a,volume:69}}}གཤིན་རྗེའི་མི། །ཕན་མེད་མིག་ཅན་ཉམས་པར་འགྱུར། །དེ་ལྟར་བརྒྱ་བྱིན་དེས། དུད་འགྲོ་རྣམས་ཀྱི་སྲིད་པ་བར་མ་བཤད་ནས། ཡང་སྲིད་པ་བར་མར་འགྲོ་བ་དང་འབྲེལ་བ་བཅུ་བཞི་པ་སྟོན་པར་བྱེད་དོ། །འདི་ལྟར་སེམས་ཅན་དམྱལ་བ་པ་དག་རེས་འགའ་ལེགས་པར་བྱས་པའི་ལས་ཀྱི་རྐྱེན་དང་། ལེགས་པར་བྱས་པའི་ལས་ཀྱི་རྒྱུ་ལན་གྲངས་གཞན་ལ་མྱོང་བར་འགྱུར་བ། ཤིན་ཏུ་བསིལ་བ་ཤིན་ཏུ་ཕན་པར་འདོད་པ། དམའ་བ་དང་མཐོ་བར་འགྱུར་བའི་རྒྱུ་གང་གིས་གལ་ཏེ་སྡུག་བསྔལ་དཔེ་མེད་པ་ལས་གྲོལ་ནས། བདེ་བ་དཔེ་མེད་པར་ཇི་ལྟར་སྐྱེ་བར་འགྱུར། དེའི་ཡང་སོས་དང་ཐིག་ནག་དང་བསྡུས་གཞོམ་དང་ངུ་འབོད་དང་ངུ་འབོད་ཆེན་པོ་དང་ཚ་བ་ལ་སོགས་པ་སེམས་ཅན་དམྱལ་བ་ཆེན་པོ་དང་། འདི་ལྟར་སེམས་ཅན་དམྱལ་བའི་འཁོར་དུ་གཏོགས་པའི་རྣམ་པར་སྨིན་པ་ཤིན་ཏུ་ཚ་བ་སྤུ་ཤིན་ཏུ་ཟིང་ཞེས་བྱེད་པ་མེ་འབར་བ་འཁྲུགས་པ་དང་བཅས་པ་དག་ནས། སེམས་ཅན་དམྱལ་བ་པ་འཆི་བ་རྣམས་དང་འཆི་བ་དེ་དག་གི་ལས་ཟད་ནས་འཆི་བ་རྣམས་ཀྱི་མཚན་མ་ཇི་ལྟར་འབྱུང་བར་འགྱུར། སྲིད་པ་བར་མ་ནས་སྲིད་པ་བར་མར་ཇི་ལྟར་སྐྱེ་བ་དང་འཆི་བར་འགྱུར། ཇི་ལྟར་ན་ལས་ཀྱི་རྐྱེན་གྱི་དབང་གིས་ཤིན་ཏུ་སྡུག་བསྔལ་དང་ལྡན་པའམ་ཤིན་ཏུ་བདེ་བ་དང་ལྡན་པར་འགྱུར་ཞེ་ན། གཙོ་བོ་དག་སེམས་ཅན་དམྱལ་བ་པ་ངན་སོང་ཟད་པ་དེའི་འཆི་བ་ནི། དེ་གང་གི་ཚེ་རྫ་མའི་ནང་དུ་བཅུག་སྟེ་འཆི་བར་བྱེད་དོ། །དེ་བཅུག་པ་ཙམ་ཉིད་ཀྱིས་དབུ་བ་བཞིན་དུ་སོ་སོར་ཞུ་བར་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་དེ་ལན་ཅིག་ཁོ་ནར་ཐོ་བས་གསོད་ཅིང་འཆི་བའི་དུས་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་ལུང་བའི་ནང་དུ་འཇུག་པར་བྱེད་ལ། དེ་བཅུག་པ་ཙམ་ཉིད་ཀྱིས་སྲོག་འཇིག་པར་བྱེད་ཀྱང་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་བ་ཚྭའི་ཆུ་བོའི་ནང་དུ་འཇུག་པར་བྱེད་ལ། དེ་ལན་ཅིག་ཁོ་ནར་རབ་ཏུ་ཞུ་བར་བྱེད་ཀྱང་དེའི་ལུས་གཞན་དུ་སྐྱེ་བར་མི་འགྱུར་རོ། །གལ་ཏེ་ཕུར་བུ་རྣམས་ཀྱིས་བཏབ་ལ་དེ་ཕུར་བུ་རྣམས་ཀྱིས་བཏབ་སྟེ། ཉམས་པ་ཉིད་ཀྱིས་འཆི་བར་འགྱུར་ཡང་། དེའི་ལུས་ཡང་སྐྱེ་བར་མི་འགྱུར་རོ། །{{page:{number:998,folio:263b,volume:69}}}གལ་ཏེ་བྱ་རྒོད་དམ་ཁྭ་རྣམས་ཀྱིས་བཟུང་ནས་ཟ་བར་བྱེད་ཀྱང་དེ་ཡང་འབྱུང་བར་མི་འགྱུར་རོ། །གལ་ཏེ་སེང་གེ་དང་སྟག་དང་དྲེད་དང་གུང་དང་གཟིག་རྣམས་ཀྱིས་འཛིན་པར་བྱེད་ལ། བཟུང་ནས་ཀྱང་གལ་ཏེ་ཟ་བར་བྱེད་ན་དེ་ཡང་འབྱུང་བར་མི་འགྱུར་ཏེ། དེ་ལྟར་སེམས་ཅན་དམྱལ་བ་པ་དེ་ལས་རྣམ་པར་ཟད་ནས་འཆི་བར་འགྱུར་རོ། །དེ་འཆི་བའི་དུས་ལ་བབ་པའི་ཚེ། གཤིན་རྗེའི་མི་གནོད་པར་བྱེད་པ་གང་ཡིན་པ་དེ་དག་ཐམས་ཅད་མི་སྣང་བར་འགྱུར་རོ། །སེམས་ཅན་དུ་བགྲང་བ་མ་ཡིན་པ་དེ་དག་ཇི་ལྟར་མར་དང་སྙིང་པོ་ཟད་ན་མར་མེ་མེད་པར་འགྱུར་བ་དེ་བཞིན་དུ་ལས་ཟད་ན། སེམས་ཅན་དམྱལ་བ་ལ་གནོད་པ་བྱེད་པ་གཤིན་རྗེའི་མི་རྣམས་འབྱུང་བར་མི་འགྱུར་རོ། །ཇི་ལྟར་འཛམ་བུ་གླིང་དུ་ཉི་མ་ནུབ་ན་དེའི་ཚེ་མུན་པ་ཡང་འབྱུང་བ་དེ་ལྟར་ལས་བྱས་པ་ཟད་ན། བཞིན་གྱི་མདོག་དང་མིག་མི་སྡུག་པར་བསྒྱུར་བ་གཟུགས་དེ་དག་ཐམས་ཅད་ཀྱང་མི་སྣང་བར་འགྱུར་རོ། །ཇི་ལྟར་གང་གི་ཚེ་རྩིག་པ་ཞིག་ན་དེའི་ཚེ་རི་མོ་ཡང་འཇིག་པར་འགྱུར་བ་དེ་བཞིན་དུ། གང་གི་ཚེ་ལས་ཀྱི་རྩིག་པ་ཞིག་ན། དེའི་ཚེ་སེམས་ཅན་དུ་བགྲང་བ་མ་ཡིན་པ་གཤིན་རྗེའི་མི་གཟུགས་མི་སྡུག་པར་བསྒྱུར་བ་དེ་དག་ཀྱང་འཇིག་པར་འགྱུར་རོ། །དེ་དག་ནི་བཅོམ་ལྡན་འདས་ཀྱིས་གསུངས་པ་ཡིན་ཏེ། དེ་ལྟར་སེམས་ཅན་དམྱལ་བ་དེ་དག་སེམས་ཅན་དམྱལ་བ་ཟད་ནས་ཐར་བར་འགྱུར་རོ།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་གསུམ་པ། དེ་ནས་བརྒྱ་བྱིན་གྱིས་དེའི་ཚེ་ལྷ་དེ་རྣམས་ལ་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟར་མི་དག་སྲོག་གཅོད་པ། །དགྲ་རྣམས་ལས་ནི་ཐར་བ་རྣམས། །བདེ་བ་འདོད་པ་ཐབས་ཀུན་གྱིས། །མཛའ་བཤེས་མང་པོ་མངོན་དུ་འཕྲད། །དེ་ལྟར་དམྱལ་བ་སྟོབས་པོ་ཆེ། །ལས་འདི་དག་ལས་ངེས་གྲོལ་བ། །ལྷ་ཡུལ་ཞི་བར་འགྲོ་བ་ཡི། །ལས་རྣམས་ལེགས་པར་བྱས་པས་ཐོབ། །དེ་ནི་ཡོན་ཏན་དུ་མས་བརྒྱན། །ལྷ་ཡི་གནས་སུ་ཁྲིད་བྱེད་ལ། །ཇི་ལྟར་ལེགས་པར་བྱས་པའི་ལས། །དེ་མ་ཟད་པར་དགའ་བར་བྱེད། །དེ་ནི་དེ་ནས་ཟད་དང་ཕྱིར། །དབང་མེད་མི་དག་ལྟུང་བར་འགྱུར། །མར་མེའི་སྙིང་{{page:{number:999,folio:264a,volume:69}}}པོ་ཟད་པ་གང་། །མར་མེ་འཆི་བར་འགྱུར་བ་ལྟར། །ལས་ཀྱི་རླུང་ལས་ཡང་དག་བྱུང་། །དེ་ནི་དམའ་དང་མཐོན་པོར་མཐོང་། །རླུང་ཞུགས་དབང་གིས་འཁྲུལ་པ་ཡི། །འཇིག་རྟེན་འདི་ནི་ཡོངས་སུ་འཁོར། །ཤེས་པའི་དབང་དུ་གྱུར་པ་གང་། །དེ་ནི་འཁོར་བར་མི་འཇུག་གོ། །ཇི་ལྟར་པད་མའི་རྩ་རྒྱུད་ཀྱིས། །རི་མཆོག་རི་རབ་མི་འགུལ་ལྟར། །དེ་ནི་ལས་ཀྱི་ཞགས་པ་ཡིས། །ནམ་ཡང་འདྲེན་པར་མི་འགྱུར་རོ། །དེ་ལྟར་དེ་ནི་མགོན་བྲལ་ཞིང་། །མྱ་ངན་བྲལ་ལ་ཉོན་མོངས་བྲལ། །རི་རབ་ཀྱི་ནི་རྩེ་མོ་ལྟར། །བརྟན་པོ་དག་ཏུ་འཁོར་མི་འགྱུར། །དེ་ལྟར་བརྒྱ་བྱིན་དེས་ལྷ་དེ་རྣམས་ལ་ཚིགས་སུ་བཅད་པ་སྨྲས་ནས། སེམས་ཅན་དམྱལ་བ་པ་སེམས་ཅན་དམྱལ་བ་ལས་ཐར་བ་དེའི་སྲིད་པ་བར་མའི་མཚན་མ་སྔོན་ཆད་མ་མཐོང་བ་རྣམས་ལ་བརྟགས་ན། ནམ་མཁའ་ལ་རླུང་ཤིན་ཏུ་བསིལ་བ་ལུས་ལ་རེག་པར་བྱེད་དེ་རེག་ན་ཤིན་ཏུ་བདེ་བ་ཤིན་ཏུ་དྲི་ཞིམ་པ། བརྟེན་ན་ཤིན་ཏུ་བདེ་བ་སྒྲ་སྙན་པ་ཐོས་ཏེ་འདི་ལྟ་སྟེ། པི་བང་གི་སྒྲའམ་དེ་ལས་གཞན་པའི་རྒྱུད་ལས་བྱུང་བའི་སྒྲ་དེ་ལྟར་རླུང་དག་གི་སྒྲ་ཐོས་སོ། །དྲི་ཡང་ཤིན་ཏུ་ཡིད་དུ་འོང་བ་ལ་སྣོམ་མོ། །གཟུགས་ཀྱང་ཤིན་ཏུ་ཡིད་དུ་འོང་བ་དག་མཐོང་སྟེ། འདི་ལྟ་སྟེ། ཚལ་དང་ཉེ་བའི་ཚལ་དང་ལྟེང་ཀ་དང་འབབ་ཆུའི་དངོ་དང་པད་མའི་ཚལ་ཤིན་ཏུ་དྲི་ཞིམ་ཞིང་རྒྱ་ཆེ་བ་དག་མཐོང་ངོ་། །རྣ་བས་ཀྱང་གླུ་དབྱངས་ཀྱི་སྒྲ་ཤིན་ཏུ་ཡིད་དུ་འོང་བ་དག་ཐོས་སོ། །བདག་ཉིད་ཀྱི་བྱད་གཟུགས་ཤིན་ཏུ་ཆེ་ལ་རབ་ཏུ་གཟི་བརྗིད་དང་ལྡན་པ། ལྷག་པར་དྲི་ཞིམ་པ་ཕྲེང་བས་བརྒྱན་པ་མཐོང་ངོ་། །ཀུན་ཏུ་ཐོགས་པ་མེད་ཅིང་ནམ་མཁའ་ཤིན་ཏུ་དྲི་མ་མེད་པ་ཐམས་ཅད་ལ། གཟའ་དང་སྐར་མ་དང་རྒྱུ་སྐར་གསལ་བ་རྣམས་ཀྱིས་ཁྱབ་པར་མཐོང་ངོ་། །མཚོ་དག་ན་ཡང་བྱ་ངང་པ་དང་ཀཱ་རཎྜ་བར་འདྲེས་པའི་སྒྲ་དག་ཐོས་སོ། །དེ་ནས་ཡང་སྲིད་པ་བར་མར་ཞུགས་ཏེ། སྲིད་པ་འབྱུང་བའི་པི་བང་དང་གླིང་བུ་དང་རྔ་དང་གླུ་དབྱངས་ཀྱི་སྒྲ་དག་ཐོས་པ་དང་ལོ་བྱེ་བ་ཕྲག་དུ་མར་མ་མྱོང་བའི་དེའི་ཡིད་ལ་རབ་ཏུ་དགའ་བར་འགྱུར་བ། ཐམས་ཅད་དུ་མཚན་མ་བཟང་པོ་རྣམས་འབྱུང་བར་འགྱུར་བ་དང་། མཛའ་བཤེས་{{page:{number:1000,folio:264b,volume:69}}}དང་། གཉེན་འདབ་དང་། རྩ་ལག་དག་དང་ཕྲད་པ་ལྟ་བུར་བདག་ཉིད་སེམས་ལ་ཉིན་གཅིག་བཞིན་སྙིང་རབ་ཏུ་དགའ་བར་འགྱུར་རོ། །ཇི་ལྟ་ཇི་ལྟར་སྲིད་པར་སྐྱེ་བར་འགྱུར་བ་དེ་འདིའམ་གཞན་རྒྱལ་ཆེན་བཞིའི་ལྷའི་རིགས་སུ་སྐྱེས་པ་དང་ཚལ་དང་ཉེ་བའི་ཚལ་ཤིན་ཏུ་ཉམས་དགའ་བ་དང་དྲི་ཤིན་ཏུ་ཞིམ་པ་དང་ཚལ་དང་རིན་པོ་ཆེ་སྣ་བདུན་གྱི་ཚལ་དང་བུད་མེད་ཀྱང་ངོ་བོ་ཉིད་ཀྱིས་ཡིད་དུ་འོང་བ་གང་ཡིན་པ་དག་མཐོང་ངོ་། །དེ་འདི་སྙམ་དུ་སེམས་ཏེ། ད་ནི་བདག་འདིར་སྐྱེ་བར་བྱའམ་ཐོབ་པར་བྱའོ་སྙམ་མོ། །དེས་སེམས་བསྐྱེད་མ་ཐག་ཉིད་དུ་སྐྱེ་བར་འགྱུར་ལ་སྲིད་པའི་ཡན་ལག་གི་རིམ་པ་ནི་འདི་ལྟ་སྟེ། ཉེ་བར་ལེན་པའི་རྐྱེན་གྱིས་སྲིད་པ་འབྱུང་ངོ་། །དེ་ལྟར་སྲོག་ཆགས་དག་སེམས་ཅན་དམྱལ་བ་ལས་ཐར་ཅིང་ངན་པ་བྱས་པ་ལས་ཡོངས་སུ་ཐར་ནས་བདེ་བ་དཔེ་མེད་པ་ཐོབ་པར་འགྱུར་ཏེ། སྲིད་པ་བར་མའི་འགྲོ་བ་བཅུ་བཞི་པ་ནི་དེ་ལྟ་བུ་ཡིན་ནོ། །སྲིད་པ་བར་མར་འགྲོ་བ་དང་འབྲེལ་པ་བཅོ་ལྔ་པ་ཇི་ལྟར་ཤེས་པར་བྱ། །གང་གི་ཚེ་མི་དག་ལས་ཤི་ནས་གལ་ཏེ་མི་རྣམས་ཀྱི་ནང་དུ་སྐྱེ་བ་དེའི་ཚེ་མཚན་མ་ཅི་དག་འབྱུང་། མངོན་པར་འདོད་པ་དེ་ཇི་ལྟ་བུ་ཡིན་ཞེ་ན། འདི་ལ་གང་གི་ཚེ་འཆི་བའི་དུས་སུ་མི་དག་ཉིད་ལས་ཤི་ནས་གལ་ཏེ་མི་རྣམས་ཀྱི་ནང་དུ་སྐྱེ་ན། དེའི་མཚན་མ་འདི་ལྟ་བུ་དག་འབྱུང་བར་འགྱུར་ཏེ། ཇི་ལྟར་རི་བརྩེགས་པ་ཆེན་པོའི་གྲིབ་མ་རྡོ་ཐལ་གྱིས་བསྐུས་པའི་ཐང་ལ་འབབ་པ་དེ་ལྟར་གྲིབ་མ་ལྟ་བུ་ཞིག་བབ་པ་དང་འདི་སྙམ་དུ་སེམས་ཏེ། བདག་གི་སྟེང་དུ་ཐམས་ཅད་འབབ་བོ་སྙམ་ནས། དེ་ལག་པ་གཉི་གས་རི་འབབ་པ་ཕྱིར་འཕུལ་བར་བྱེད་ལ། འབབ་པ་ན་ལག་པ་གཉི་གས་འཛིན་པར་བྱེད་ཅིང་ལག་པ་གཡོབ་པར་བྱེད་པ་དང་དེའི་གཉེན་འདུན་དག་ན་རེ་འདི་ལྟར་ནམ་མཁའ་ལ་རེག་པར་བྱེད་དོ་ཞེས་བརྗོད་དོ། །དེའི་འོག་ཏུ་སྣམ་བུ་དཀར་པོ་ཞིག་མཐོང་ནས། དེའི་སྟེང་ན་ཡང་སྣམ་བུ་དམར་པོ་ཞིག་ཡོད་པར་མཐོང་ངོ་། །དེའི་འོག་ཏུ་སྲིད་པ་ཐ་མ་པའི་སེམས་ལ་ཇི་ལྟར་སྣང་བ་མཐོང་བ་དེའི་མི་གསལ་བ་དེ་དག་ལས་རྨོངས་པར་འགྱུར་ཏེ། ཇི་ལྟར་རྨི་ལམ་ན་གཟུགས་དག་ལ་བློ་རྨོངས་པ་ཇི་ལྟར་དེ་རྨོངས་པར་འགྱུར་རོ། །དེ་ཕ་མ་གཉིས་འཁྲིག་པའི་{{page:{number:1001,folio:265a,volume:69}}}ཆོས་དང་ལྡན་པར་གྱུར་པ་ན། གལ་ཏེ་སྐྱེས་པར་འགྱུར་ན་ནི་དེ་ལོག་པར་མཐོང་བར་འགྱུར་ཏེ། མ་ལ་ནི་ཆུང་མའི་འདུ་ཤེས་སྐྱེའོ། །ཕ་ལ་ནི་དགྲའི་འདུ་ཤེས་སྐྱེའོ། །དེ་འདི་སྙམ་དུ་སེམས་ཏེ། བདག་འདིའི་དྲུང་དུ་འགྲོའོ་སྙམ་ནས། དེ་མ་དེ་ལ་འཁྲིག་པའི་ཕྱིར་ཕྲད་པར་བྱེད་དོ། །ཇི་སྟེ་བུད་མེད་དུ་འགྱུར་ན་ནི་དེ་འདི་སྙམ་དུ་སེམས་ཏེ། བདག་གི་ཁྱིམ་ཐབ་འདི་འདིས་ཕྲོགས་སོ་སྙམ་ནས། དེ་ལ་ཞེ་སྡང་སྐྱེད་པར་བྱེད་དོ། །དེ་མ་དེ་སྐྱེས་པ་དེ་དང་འབྱེད་པར་འདོད་ཅིང་བདག་ཉིད་དེ་དང་ཕྲད་པར་བྱེད་དོ། །དེའི་ཚེ་སྲིད་པ་བར་མ་པའི་རྣམ་པར་ཤེས་པ་འགག་ཅིང་སྐྱེ་བའི་སྲིད་པའི་རྣམ་པར་ཤེས་པ་འབྱུང་སྟེ། དེ་མ་ཐག་པའི་རྐྱེན་གྱིས་རྒྱའི་འབུར་ལྟར་རྣམ་པར་ཤེས་པ་འབྱུང་བར་འགྱུར་རོ། །མི་དག་ལས་ཤི་ནས་མི་རྣམས་ཀྱི་ནང་དུ་སྐྱེ་བའི་མཚན་ཉིད་ནི་དེ་ལྟ་བུ་ཡིན་ནོ། །གཞན་ཡང་འགྲོ་བ་དང་འབྲེལ་པ་བཅུ་དྲུག་པ་ནི་འདི་ལྟར་ལྷ་དག་ཉིད་ལས་འཆི་བ་ན། གཙོ་བོ་དག་གང་གི་ཚེ་ལྷ་ལས་ཤི་ནས་ལྷ་རྣམས་ཀྱི་ནང་དུ་སྐྱེ་བར་འགྱུར་བ་དེའི་ཚེ། དེ་ལ་འདི་ལྟར་ལྷ་གཞན་སེམས་ཅན་དམྱལ་བ་དང་ཡི་དགས་དང་། དུད་འགྲོའི་ནང་དུ་སྐྱེ་བ་རྣམས་ཀྱི་སྡུག་བསྔལ་དེ་དག་འབྱུང་བར་མི་འགྱུར་ལ། ཆུང་མས་འདོར་བའི་སྡུག་བསྔལ་མི་འབྱུང་། རྒྱན་འཕྲོག་པར་མི་བྱེད། ལྷའི་བུ་གཞན་སྟན་དེ་ལ་འདུག་པར་མི་མཐོང་སྟེ། སྡུག་བསྔལ་མི་བཟད་པ་དེ་དག་མཐོང་བར་མི་འགྱུར་རོ། །དེ་ཤི་བའི་སྟན་དེ་ལ་ལྷ་གཞན་དག་སྐྱེ་བར་འགྱུར་ལ། དེའི་འགྲོ་བ་ལྷའི་ནང་དུ་སྐྱེ་བ་ཆེས་བཟང་བར་འགྱུར་རོ། །འདི་ལྟར་གལ་ཏེ་རྒྱལ་ཆེན་བཞི་པ་དག་ལས་ཤི་ནས་སུམ་ཅུ་རྩ་གསུམ་དུ་སྐྱེ་བར་འགྱུར་བ་དེའི་མཚན་མ་ཤིན་ཏུ་ཉམས་དགའ་བ་བཟང་པོ་དག་མཐོང་བར་འགྱུར་ཏེ། འདི་ལྟར་དེས་སྔོན་གར་ཡང་མ་ཐོས་པའི་རྣམ་པ་གང་ཡིན་པའི་རྣམ་པ་དེ་ལྟ་བུའི་གླུ་དབྱངས་ཐོས་ལ། དེ་བཞིན་དུ་ཡུལ་ལྔའི་མཚན་མ་བཟང་པོ་མཐོང་ངོ་། །དེའི་འོག་ཏུ་དེའི་སྲིད་པ་ཐ་མ་པའི་སེམས་འབྱུང་སྟེ། དེས་སྲིད་པ་བར་མ་ལ་བུད་མེད་ཤིན་ཏུ་བཟང་མོ་ལྷག་པར་བལྟ་ན་སྡུག་པ། བྱད་གཟུགས་རབ་ཏུ་བཟང་བ་རྣམས་ཀྱི་ལག་ན་རོལ་མོ་རྣམ་པ་སྣ་ཚོགས་ཐོགས་པ་མཐོང་ངོ་། །འབབ་ཆུ་དང་སྐྱེད་མོས་ཚལ་ཡོན་ཏན་སྣ་ཚོགས་དང་ལྡན་ཞིང་{{page:{number:1002,folio:265b,volume:69}}}དེ་ལྟར་ཡིད་དུ་འོང་བ་སྔོན་གར་ཡང་མ་མཐོང་བ་སྲིད་པ་བར་མའི་གང་ཡིན་པ་དེ་དག་དེས་རྨི་ལམ་ལྟ་བུར་མཐོང་ངོ་། །དེ་གང་གི་ཚེ་སྐྱེ་བའི་སྲིད་པ་དང་ཉེ་ཞིང་ཕྲད་པར་འགྱུར་བ་དེའི་ཚེ་སད་པའི་དུས་ལྟར་འདོད་པ། ཤིན་ཏུ་ཉམས་དགའ་བ། འདོད་པའི་ཡོན་ཏན་ལྔ་འབྱོར་བ་དེས་སྔོན་ནམས་ཀྱང་མ་མཐོང་བ་དེ་རྣམས་གསལ་བར་མཐོང་ངོ་། །དེ་ནས་འདི་སྙམ་དུ་སེམས་ཏེ། ཀྱེ་ཨེ་མ་ངོ་མཚར་ཆེ་བ་རྣམ་པ་འདི་ལྟ་བུ་སྔོན་བདག་གིས་གར་ཡང་མ་མཐོང་སྟེ། ད་ནི་བདག་འདིར་འཇུག་པར་བྱའོ་སྙམ་སེམས་སོ། །དེས་སེམས་བསྐྱེད་མ་ཐག་ཉིད་དུ་དེར་སྐྱེ་བར་འགྱུར་ཏེ། སྲིད་པ་བར་མར་འགྲོ་བ་དང་འབྲེལ་པ་བཅུ་དྲུག་པ་ནི་དེ་ལྟ་བུ་ཡིན་ནོ། །གཙོ་བོ་དག་གཞན་ཡང་སྲིད་པ་བར་མར་འགྲོ་བ་དང་འབྲེལ་བ་བཅུ་བདུན་པ་ཇི་ལྟར་འབྱུང་ཞེ་ན། དེ་ལྟར་ལྷའི་རིས་གཞན་གང་དང་གང་དག་ནས་ཆེས་དམའ་བར་སྐྱེ་བར་འགྱུར་བ་དེ་ནི་ལྟེང་ཀ་དང་ཆུ་དངོ་དང་འབབ་ཆུ་ཆུང་བ་དག་མཐོང་བ་དང་། ཇི་ལྟར་དེ་ལ་འདོད་པ་དེ་ལྟར་བཀྲེས་པས་མངོན་པར་ཉམས་པར་འགྱུར་ཞིང་དེ་དེར་སྐྱེ་བར་འགྱུར་རོ། །དེ་ལྟར་ལྷ་རྣམས་ཀྱི་སྲིད་པའི་ཡན་ལག་ལ་རྣམ་པ་གཉིས་སམ། རྣམ་པ་གཅིག་ཏུ་འགྲོ་བ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ། །གཞན་ཡང་སྲིད་པ་བར་མར་འགྲོ་བ་དང་འབྲེལ་བ་ནི་གལ་ཏེ་ཤར་གྱི་ལུས་འཕགས་པོའི་མི་དག་ནུབ་ཀྱི་བ་ལང་སྤྱོད་རྣམས་ཀྱི་ནང་དུ་སྐྱེ་བར་འགྱུར་བ་དེའི་འཆི་བའི་དུས་གང་ཞིག་ལ་མཚན་མ་རྣམ་པ་ཇི་ལྟ་བུ་དག་འབྱུང་བར་འགྱུར། གལ་ཏེ་ནུབ་ཀྱི་བ་ལང་སྤྱོད་ཀྱི་མི་ཤར་གྱི་ལུས་འཕགས་སུ་སྐྱེ་བར་འགྱུར་ན། དེ་གཉིས་འཆི་བའི་དུས་སུ་མཚན་མ་རྣམ་པ་ཇི་ལྟ་བུ་ཞིག་འབྱུང་བར་འགྱུར་ཞེ་ན། གཙོ་བོ་དག་ཕན་ཚུན་སྐྱེ་བ་དག་གི་མཚན་མ་ནི་དེ་བཞིན་དུ་འབྱུང་སྟེ། འདི་ལྟ་སྟེ། སྲིད་པ་ཐ་མ་པའི་དུས་སུ་ཕུག་གི་སྒོ་ཆེན་པོ་རིབ་རིབ་པོར་བསྒྲིབས་པ་ཞིག་མཐོང་ལ། དེ་ནས་བ་དན་སྐར་མདའ་ལྟ་བུར་ཤིན་ཏུ་བཟང་བ། ལ་ལ་ནི་དམར་པོ། ལ་ལ་ནི་དམར་སྐྱ་དག་ཅིག་བྱུང་བ་དང་། དེ་ལག་པ་གཉིས་ཀྱིས་དེ་ལ་འཛིན་པར་བྱེད་དོ། །དེས་ཇི་ལྟ་ཇི་ལྟར་བ་དན་དེ་ལ་བཟུང་བ་དེ་ལྟ་དེ་ལྟར་མི་དེ་ཡང་ཕུག་གི་ནང་དུ་འཇུག་པར་བྱེད་ལ། སྲིད་པ་ཐ་མ་པ་བཏང་སྟེ། ཤི་ནས་སྲིད་པ་བར་མ་ལ་གནས་ཏེ། བ་དན་དེ་ཉིད་ལ་འཛིན་པར་འདོད་པ་ཀུན་དུ་{{page:{number:1003,folio:266a,volume:69}}}རྒྱུག་པར་བྱེད་དོ། །དེ་ཇི་ལྟ་ཇི་ལྟར་རྒྱུག་པ་དེ་ལྟ་དེ་ལྟར་དེའི་སྐྱེ་བའི་སྲིད་པའི་ཉེ་བར་གནས་པར་འགྱུར་ལ། དེས་སྔ་མ་བཞིན་དུ་ཁྱུ་མཆོག་པ་དང་ལྷན་ཅིག་འཁོད་པ་དང་། གསེབ་དང་རྒོད་མར་ལྷན་ཅིག་འཁོད་པར་མཐོང་བ་དང་། དེ་དེར་ཀུན་དུ་འདོད་ཆགས་སྐྱེད་པར་བྱེད་དོ། །གཙོ་བོ་དག་འགྲོ་བ་དང་འབྲེལ་པ་བཅུ་བདུན་པ་ནི་དེ་ལྟ་བུར་ཤེས་པར་བྱའོ། །དེ་ལྟར་ཤེས་པས་ཤིན་ཏུ་བག་ཡོད་པར་བྱའོ། །དེ་ཅིའི་ཕྱིར་ཞེ་ན། བག་མེད་པ་ནི་གང་ཡང་འཁོར་བ་ལས་འགྲོལ་བ་མེད་ལ། འཇིག་རྟེན་པའི་ལེགས་པ་གང་ཡང་འཐོབ་པར་མི་འགྱུར་རོ། །བག་མེད་པ་ནི་ལེགས་པ་ཐམས་ཅད་དོན་མེད་པར་བྱེད་པ་ཉིད་ཡིན་ཏེ། དེ་ལྟ་བས་ན་ལེགས་པ་ཐམས་ཅད་དོན་དུ་གཉེར་བའི་ལྷའམ་མི་ཤེས་རབ་དང་ལྡན་པར་གྱུར་པས་ཡོངས་སུ་སྤང་བར་བྱ་བ་བག་མེད་པ་དེ་རབ་ཏུ་འབད་པས་ཡོངས་སུ་སྤོངས་ཤིག །གཙོ་བོ་དག་དེ་ལྟར་སྲིད་པ་བར་མར་འགྲོ་བ་དང་འབྲེལ་པ་བཅུ་བདུན་པ་དག་སྲེད་པའི་ངོ་བོ་ཉིད་ལ་རྟོག་པར་འདོད་ཅིང་དེ་ཁོ་ན་ཚོལ་བར་འདོད་པའི་ལྷའམ་མིས་ཤེས་པར་བྱ། དཔྱད་པར་བྱ། བརྟག་པར་བྱའོ། །གཙོ་བོ་དག་གཞན་ཡང་རིམ་པ་བརྒྱད་བརྩིས་ནས་ཆོས་ཉི་ཤུའི་བར་དུ་བསྟན་པ་གང་ཡིན་པ་དེ་དག་གི་ནང་ནས་བཅུ་བདུན་གྱི་བར་ནི་བསྟན་ཟིན་ཏོ། །གཙོ་བོ་དག་ད་ནི་འགྲོ་བ་དང་འབྲེལ་པ་དག་ལས་གཞན་པའི་ཁམས་བཅྭ་བརྒྱད་བསྟན་པ་ཁམས་དེ་དག་གི་རིམ་པ་ལ་བབ་པས་རིམ་པ་དེ་བསྟན་པར་བྱའོ། །དེ་ལ་ཁམས་ཞེས་བསྟན་པ་གང་ཡིན་པ་དེ་གང་ཞེ་ན། དེ་ལ་མོས་པ་རྣམ་པ་དུ་མ་དག་གི་ཁམས་རྣམ་པ་དུ་མར་འགྱུར་རོ། །སྐྱོན་གསུམ་གྱིས་བསྒྲིབས་པའི་སེམས་ཅན་ནི་ཕུང་པོ་གསུམ་ལ་གནས་ལ། གསུམ་གྱིས་སོ་སོར་དབང་བསྒྱུར་ཏོ། །ཕྲ་མོ་ལ་མོས་པའི་སེམས་ཅན་བྱེད་པ་སྣ་ཚོགས། རང་བཞིན་སྣ་ཚོགས། ལས་སྣ་ཚོགས་འགྲོ་བ་སྣ་ཚོགས་བདེ་བ་དང་སྡུག་བསྔལ་མྱོང་བ་སྣ་ཚོགས། བྱད་གཟུགས་སྣ་ཚོགས། དབང་སྣ་ཚོགས་པ་དེ་དག་ཐམས་ཅད་ནི་སེམས་ཀྱི་རང་བཞིན་སེམས་ཀྱི་ཁམས་ལ་རག་ལས་པ་ཡིན་ལ། སྲིད་པའི་རིས་སུ་སྲིད་པ་སྣ་ཚོགས་ཉིད་འབྱུང་བ་ཡིན་ཏེ། དེ་ལྟར་སེམས་ཅན་རྣམས་ཀྱི་སེམས་ཀྱི་ཁམས་ནི་མཐའ་ཡས་སོ། །ལྷ་དང་མི་དང་དུད་འགྲོ་དང་ཡི་དགས་དང་སེམས་ཅན་{{page:{number:1004,folio:266b,volume:69}}}དམྱལ་བ་རྣམས་ཀྱི་འགྲོ་བ་རགས་རིམ་གྱིས་མདོར་བསྡུ་ན། བགྲང་བར་གཏོགས་པའི་ཁམས་བཅྭ་བརྒྱད་ནི་སེམས་ཀྱི་སྐྱོན་ལ་རག་ལས་པ་ཡིན་ཏེ། ཁམས་བཅྭ་བརྒྱད་དུ་བསྡུ་བ་དེ་དག་ཐམས་ཅད་ནི་མདོར་བསྡུས་པ་ཡིན་ནོ། །དེ་ལ་ཁམས་དང་པོ་ནི་འདོད་ཆགས་ཀྱི་ཤས་ཆེ་བའི་ཁམས་ཡིན་ནོ། །དེ་ལ་འདོད་ཆགས་ཀྱི་ཤས་ཆེ་བའི་ཁམས་དག་ནི། ལྷ་དང་མི་དང་ཡི་དགས་དང་དུད་འགྲོ་རྣམས་ཀྱི་བུད་མེད་ང་རྒྱལ་སྤྱོད་པ་ཀུན་ཡིན་ལ། དེ་དག་གི་ཞེ་སྡང་དེ་ནི་ཆུང་བ་ཡིན་ཏེ། འདི་ནི་ཁམས་དང་པོ་ཡིན་ནོ། དུད་འགྲོ་སྤྱི་རྣམས་ཀྱི་ནང་ན་རྨ་བྱ་དང་། མཆིལ་པ་དང་། ཁུ་བྱུག་དང་། ཕུག་རོན་དང་། བཱ་ན་པི་ཀ་དང་། པུ་ཤུད་དང་། བུང་བ་དང་། ཉ་དང་། ཁྱིམ་བྱ་དང་། བ་ལིན་ད་ཀ་ལ་སོགས་པའི་དུད་འགྲོར་གཏོགས་པ་ནི་འདོད་ཆགས་ཀྱི་ཁམས་ཤས་ཆེ་བ་ཡིན་ནོ། །དུད་འགྲོར་གཏོགས་པའི་འདོད་ཆགས་ཀྱི་ཁམས་འབྲིང་པོའི་ཤས་ཡོད་པ་གང་ཞེ་ན། འདི་ལྟ་སྟེ། རྟ་དང་། བྱི་ལ་དང་། སྐྱུགས་པ་ཟ་བ་དང་། བོང་བུ་དང་། མ་ཧེ་དང་། ཕག་དང་། གླང་པོ་ཆེ་དང་། རྔ་མོ་དང་། ཁྱི་དང་། ད་ར་དང་། བྱ་རོག་དང་། བྱ་ནེའུ་ལེ་དང་། འུག་པ་དང་། ཚད་པ་བྱེའུ་དང་། ཡ་ཏི་ཀ་ལ་སོགས་པ་དག་ནི་འདོད་ཆགས་འབྲིང་པོར་སྤྱོད་པ་ཡིན་ཏེ། སེམས་ཀྱི་ཁམས་གཉིས་པ་ཡིན་ནོ། །དེ་ལ་དུད་འགྲོ་དེ་དག་གི་འདོད་ཆགས་ཀྱི་ཁམས་ཆུང་བ་གང་ཞེ་ན། འདི་ལྟ་སྟེ། སེང་གེ་དང་། སྟག་དང་། དྲེད་དང་། གུང་དང་། ར་དང་། གླ་བ་དང་། བྱ་ཀ་ལན་ད་ཀ་དང་། ཝ་དང་། ས་ཀོའུ་ཤི་དང་། ས་ལི་ལེ་དང་། མཛོ་དང་། ཆུ་སྲིན་དང་། ཆུ་སྲིན་དྷུན་དྷུ་གསོད་དང་། ཙུ་ལུན་ད་ལ་སོགས་པ་དུས་སུ་འཁྲིག་པར་བྱེད་པ་དེ་དག་ནི། དུས་སུ་འཁྲིག་ཏུ་འགྲོ་བ་ཡིན་ནོ། །དུས་མ་ཡིན་པར་འདོད་ཆགས་སྤྱོད་པ་ཆུང་བ་ཡིན་ཏེ། དེ་དག་ནི་དུད་འགྲོའི་ཁམས་གསུམ་པ་ཡིན་ནོ། །དེ་དག་མ་གཏོགས་པ་གཞན་རྣམ་པ་དུ་མ། ཚེ་དུ་མ། མིང་དུ་མ་གང་ཡིན་པ་དེ་དག་ནི་བཤད་པར་མི་ནུས་ཤིང་བགྲང་བར་མི་ནུས་སོ། །ཡང་དུད་འགྲོ་དེ་དག་གི་ནང་ཉིད་ན་ཞེ་སྡང་ཆེ་བ་གང་ཡིན་ཞེ་ན། གང་ཞེ་སྡང་ལྷག་པར་ཆེ་བ་ཉིད་ཡིན་ལ་འདོད་ཆགས་ཆེ་བ་མ་ཡིན་ཏེ། འདི་ནི་ཁམས་བཞི་པ་ཡིན་ནོ། འདི་ལྟ་སྟེ། སེང་གེ་དང་། སྟག་དང་། གུང་དང་། སྦྲུལ་དང་། ནེའུ་ལེ་དང་། སྲོག་{{page:{number:1005,folio:267a,volume:69}}}ཆགས་རླུང་འགམ་དང་། ཀབ་ཏབ་བྱ་དང་། སྲིན་གྱི་མེ་ད་དང་། ཀ་ཀོ་ད་ར་ད་དང་། ཙི་ལིན་ད་ཀ་དང་། འོལ་བ་དང་། པྲ་རོ་ཧི་ན་དང་། ཆུ་སྲིན་ན་ཀྲ་དང་། ཆུ་སྲིན་བྱིས་པ་གསོད་དང་ཕག་ལ་སོགས་པ་ནི་ཞེ་སྡང་གི་ཁམས་ལྷག་པར་ཆེ་བ་ཡིན་ནོ། །ཁམས་ལྔ་པ་ནི་གང་ཡིན། དུད་འགྲོ་དེ་དག་ཉིད་ཀྱི་ནང་ན་ཞེ་སྡང་འབྲིང་དུ་སྤྱོད་པ་གང་ཞེ་ན། བ་ལང་དང་། ཡུ་བ་བིན་ད་ཀ་དང་། ཀ་པ་ལིང་ཀ་དང་། ས་ལིན་དྷ་ཀ་དང་། ཀཱ་ཌོ་ད་ར་དང་། ཨིད་ཏྱ་ཧ་ཀ་དང་། རྨ་བྱ་དང་། ཁྱིམ་བྱ་དང་། བྱི་ལ་དང་། བྱི་བ་ལ་སོགས་པ་ནི་ཞེ་སྡང་འབྲིང་དུ་སྤྱོད་པ་ཡིན་ནོ། །དེ་ལ་ཁམས་ལྔ་པ་དུད་འགྲོ་དེ་དག་ཉིད་ཀྱི་ནང་ན་ཞེ་སྡང་ཆུང་ངུ་སྤྱོད་པ་གང་ཡིན་ཞེ་ན། འདི་ལྟ་སྟེ། ངང་པ་དང་། ཆུ་སྐྱར་དང་། སྲོག་ཆགས་ཀད་ཏྱ་དང་། ཤ་བ་དང་། ཁུ་བྱུག་དང་། མཆིལ་པ་དང་། བཞད་དང་། བོང་བུ་དང་། རུས་སྦལ་དང་། རི་བོང་གསོད་དང་། སྲོག་ཆགས་སཱུཀྴྨ་ཙ་ར་དང་། ཨུ་ཙ་ཙ་ཀ་དང་། ར་ཤ་ཤ་ཀ་དང་། སྦལ་པ་ལ་སོགས་པ་ནི་ཞེ་སྡང་ཆུང་ངུ་སྤྱོད་པ་ཡིན་ནོ། །དེ་ལ་ཁམས་དྲུག་པ་གང་ཞེ་ན། ཡི་དགས་རྣམས་ཀྱི་ནང་ན་ཡི་དགས་རྫུ་འཕྲུལ་ཆེན་པོ་འདོད་ཆགས་སྤྱོད་པ་གང་ཡིན་པ་དེ་དག་ཡིན་ནོ། །ཁམས་བདུན་པ་ནི་དུད་འགྲོའི་ནང་དུ་གཏོགས་པ་ལྷ་མ་ཡིན་འདོད་ཆགས་ཀྱི་ཁམས་ལྷག་པར་ཆེ་བ་གང་ཡིན་པ་དེ་དག་ཡིན་ནོ། །ཁམས་བརྒྱད་པ་ནི་འདོད་ཆགས་འབྲིང་དུ་སྤྱོད་པ་དུད་པ་ཟ་བ་གང་ཡིན་པ་དེ་དག་ཡིན་ནོ། །ཁམས་དགུ་པ་ནི་འདོད་ཆགས་ཆུང་ངུར་སྤྱོད་པ་གཏོར་མ་ཟ་བ་གང་ཡིན་པ་དེ་དག་ཡིན་ནོ། །ཁམས་བཅུ་པ་ནི་ལྷ་རིལ་བ་སྤྱི་བླུགས་ནས་འཐུང་བ་གང་ཡིན་པ་དེ་དག་ནི་ལྷ་གཞན་དག་པས་འདོད་ཆགས་སྤྱོད་པ་ཆུང་བ་ཡིན་ལ། ཞེ་སྡང་ཆེ་བ་ཡིན་ཏེ། གཡུལ་འགྱེད་པ་ལ་བརྐམ་ཞིང་རྟག་ཏུ་བརྩོན་པ། ལྷ་མ་ཡིན་གྱི་གཡུལ་འགྱེད་པར་འདོད་པ་དེ་དག་ནི་འདོད་ཆགས་ལྷག་པར་ཆུང་བ་ཡིན་ནོ། །ཁམས་བཅུ་པ་འདི་ལྟར་ཕྲེང་ཐོགས་རྣམས་ནི་འདོད་ཆགས་འབྲིང་དུ་སྤྱོད། ཞེ་སྡང་འབྲིང་དུ་སྤྱོད་པ་ཡིན་ཏེ། ཁམས་འབྲིང་པོ་ཡིན་ནོ། །རྟག་ཏུ་མྱོས་གནས་པ་རྣམས་ནི་འདོད་ཆགས་ཀྱི་ཁམས་ལྷག་པར་ཆེ་བ་ཡིན། ཞེ་སྡང་གི་ཁམས་ཆུང་བ་ཡིན་ཏེ། ཐམས་ཅད་དུ་མངོན་པར་བརྩོན་པ་ཡིན་ནོ། །ཁམས་བཅུ་གཅིག་པ་ཀུན་དུ་རྒྱུ་བ་{{page:{number:1006,folio:267b,volume:69}}}དག་ནི་ཞེ་སྡང་གི་ཁམས་ལྷག་པར་ཆེ་ལ་འདོད་ཆགས་ཆུང་བ་ཡིན་ནོ། །ཁམས་བཅུ་གཉིས་པ་ནི་སུམ་ཅུ་རྩ་གསུམ་པ་འདོད་ཆགས་སྤྱོད་པ་ཀུན་ཡིན་ལ། ཞེ་སྡང་ཆུང་ངུ་སྤྱོད་པ་རྣམས་ཡིན་ནོ། །ཁམས་བཅུ་གསུམ་པ་ནི་བྱང་གི་སྒྲ་མི་སྙན་པ་འདོད་ཆགས་ཀྱི་ཁམས་ཆེ་བ་ཀུན་ཡིན་ནོ། །ཁམས་བཅུ་བཞི་པ་ནི་ནུབ་ཀྱི་བ་ལང་སྤྱོད་པ་ཞེ་སྡང་སྤྱོད་པ་ཀུན་ཡིན་ནོ། །ཁམས་བཅོ་ལྔ་པ་ནི་ཤར་གྱི་ལུས་འཕགས་པོ་རྣམས་འདོད་ཆགས་དང་ཞེ་སྡང་འདྲེས་པར་ཆེ་སྟེ། ཁམས་མཉམ་པ་ཡིན་ནོ། །ཁམས་བཅུ་དྲུག་པ་ནི་འཛམ་བུའི་གླིང་གི་མི་རང་བཞིན་སྣ་ཚོགས། སྤྱོད་པ་སྣ་ཚོགས། མོས་པ་སྣ་ཚོགས་པ་རྣམས་ཡིན་ནོ། །ཁམས་བཅུ་བདུན་པ་ནི་ལྷ་གཞན་དང་སེམས་ཅན་དམྱལ་བ་འདོད་ཆགས་སྤྱོད་པ་ཐམས་ཅད་ཡིན་ཏེ། འདི་ལྟར་དེའི་གནས་དག་ན་ཡང་སེམས་ཅན་དམྱལ་བ་པ་རྣམས་བུད་མེད་དག་ལ་མངོན་པར་འདོད་དོ། །འདི་ལྟར་ལས་བྱས་པའི་སེམས་ཅན་དམྱལ་བ་པ་རྣམས་དང་། ལྷའི་གནས་བཞི་རྣམས་ནི་འདོད་ཆགས་ལྷག་པར་ཆེ་བ་ཡིན་ནོ། །སེམས་ཅན་རྣམས་ཀྱི་རང་བཞིན་གང་ཡིན་པ་དེ་ཉིད་ཁམས་ཡིན་པ་དེ་ཉིད་གནས་ཡིན། དེ་ཉིད་མོས་པ་ཡིན་ཏེ། ཐམས་ཅད་མདོར་བསྡུ་ན། དེ་དག་ཉིད་ཁམས་བཅྭ་བརྒྱད་ཡིན་ནོ། །གང་ན་འདོད་ཆགས་དང་ཞེ་སྡང་སྤྱོད་པ་དེ་ན་གཏི་མུག་ལ་གནས་ལ། དེ་ལྟར་འདོད་ཆགས་དང་ཞེ་སྡང་དག་ནི་གཏི་མུག་ལ་རག་ལས་པ་ཡིན་ཏེ། རྨོངས་པ་མེད་ན་ཆགས་པའམ་གཡོ་བ་མེད་དོ། །གཙོ་བོ་དག་དེ་ལྟར་སྐྱོན་གསུམ་གྱི་བྱེ་བྲག་ཐ་དད་པ་བཞིའི་སྐྱོན་གྱིས་ཁམས་འབྱུང་བར་འགྱུར་རོ། །གཙོ་བོ་དག་ཡང་ཁམས་བཅྭ་བརྒྱད་ཡོད་དེ། འདི་ལྟ་སྟེ། མིག་གི་ཁམས་དང་། གཟུགས་ཀྱི་ཁམས་དང་། མིག་གི་རྣམ་པར་ཤེས་པའི་ཁམས་དང་། རྣ་བའི་ཁམས་དང་། སྒྲའི་ཁམས་དང་། རྣ་བའི་རྣམ་པར་ཤེས་པའི་ཁམས་དང་། སྣའི་ཁམས་དང་། དྲིའི་ཁམས་དང་། སྣའི་རྣམ་པར་ཤེས་པའི་ཁམས་དང་། ལྕེའི་ཁམས་དང་། རོའི་ཁམས་དང་། ལྕེའི་རྣམ་པར་ཤེས་པའི་ཁམས་དང་། ལུས་ཀྱི་ཁམས་དང་། རེག་བྱའི་ཁམས་དང་། ལུས་ཀྱི་རྣམ་པར་ཤེས་པའི་ཁམས་དང་། ཡིད་ཀྱི་ཁམས་དང་། ཆོས་ཀྱི་ཁམས་དང་། ཡིད་ཀྱི་རྣམ་པར་ཤེས་པའི་{{page:{number:1007,folio:268a,volume:69}}}ཁམས་ཏེ། གཙོ་བོ་དག་གཞན་འདི་དག་ཀྱང་ཁམས་ཡིན་ནོ། །འདི་དག་ནི་གནོད་པ་ཐམས་ཅད་ཀྱི་རྒྱུར་གྱུར་ཅིང་། བྱིས་པ་སོ་སོའི་སྐྱེ་བོ་ཐམས་ཅད་རྨོངས་པར་བྱེད་པ་ཡིན་ཏེ། ལྷའམ་མི་བག་ཡོད་པས་ཡུལ་དེ་དག་ལ་བསམས་ནས་བསྲུང་བར་བྱའོ། །གང་གཉི་ག་འཛིན་པ་བག་མེད་པའི་མི་རྣམས་ཀྱི་སྲིད་པ་བར་མ་པ་བཅུ་དགུ་ནི་འདི་ལྟ་སྟེ། བསམ་གཏན་བཞིར་ཉེ་བར་འགྲོ་བ་གནས་གཙང་མ་དང་བཅས་པ་བཅུ་དྲུག་དང་། འདོད་པའི་ཁམས་སུ་ཉེ་བར་འགྲོ་བ་གསུམ་སྟེ། འདི་ལྟ་སྟེ་སེམས་ཅན་དམྱལ་བ་དང་། དུད་འགྲོ་དང་། མི་རྣམས་སོ། །ཡི་དགས་རྣམས་ནི་དེ་དག་དང་འབྲེལ་པ་ཡིན་ཏེ། སེམས་ཅན་དམྱལ་བ་མྱོང་བར་བྱེད་པ། སྡུག་བསྔལ་མང་པོ་ལྷག་པར་མྱོང་བ་ཡིན་ནོ། །འདོད་པའི་ཁམས་ན་གནས་ཐ་དད་པ་ཉི་ཤུ་ཡོད་དེ། ཁ་ཅིག་དག་རྣམ་པ་བཅུར་ཡང་འཆད་དོ། །གཙོ་བོ་དག་དངོས་པོ་ཐ་དད་པ་དེ་དག་ཐམས་ཅད་ཁོང་དུ་ཆུད་པར་བྱའོ། །དེ་ནས་ལྷ་དེ་རྣམས་ཀྱིས་བརྒྱ་བྱིན་གྱི་ཁ་ནས་ཆོས་དེ་དག་ཐོས་ནས། ཡང་བརྒྱ་བྱིན་ལ་མངོན་པར་བསྟོད་ཅིང་འདི་ལྟར་ཚིགས་སུ་བཅད་དེ་སྨྲས་པ། ཐམས་ཅད་མཆོག་ཏུ་ཞི་བྱེད་པ། །བརྒྱ་བྱིན་ཁྱོད་ཀྱི་ཆོས་འདི་བཤད། །འཇིགས་དང་དངངས་པ་བྱུང་བའི་ཚེ། །སྒྲུབ་ལ་བདག་ཅག་གནས་པར་བགྱི། །ཆོས་གང་འཆད་པར་མཛད་པ་ནི། །གཞན་ལ་ཕན་པར་བཞེད་པ་ལགས། །མྱ་ངན་འདས་འགྲོ་སྟོན་པ་པ་པོ། །དེ་ནི་ཕ་དང་དེ་ནི་མ། །ལེགས་པར་གསུངས་པའི་ཚིག་གཅིག་པོ། །སྟོན་པ་གང་ཞིག་སྟོན་མཛད་པ། །དེ་ནི་འགྲོ་གཞན་ལམ་ཤེས་ཤིང་། །ལུས་ཅན་རྣམས་ཀྱི་མགོན་དུ་འགྱུར། །ལེགས་པར་གསུངས་པའི་ཚིག་ལ་ནི། །བརྒྱ་བྱིན་རིན་ཐང་མ་མཆིས་ཏེ། །གང་ཞིག་ནོར་གྱིས་མི་རྙེད་པ། །ཞི་བའི་ཚིག་དེ་རྙེད་པ་ལགས། །ནོར་རྫས་ཐུན་མོང་སྤྱོད་པར་མཐོང་། །ཆོས་དག་གི་ནི་བློ་མི་འཕེལ། །མི་ཡི་ནོར་རྫས་ཟད་འགྱུར་གྱི། །ཆོས་ཀྱི་ནོར་རྫས་རྣམས་མི་ཟད། །སྐྱེ་བའི་ཚེ་རབས་སྟོང་དག་ཏུ། །ཆོས་གཅིག་རྗེས་སུ་འགྲོ་བར་བྱེད། །གོམ་པ་གཅིག་པུ་འགྲོ་བྱེད་ཀྱང་། །ནོར་ནི་རྗེས་སུ་འགྲོ་མི་འགྱུར། །རྒྱལ་པོ་ཆོམ་རྐུན་ཆུ་རྣམས་ཀྱིས། །མི་རྣམས་ཀྱི་{{page:{number:1008,folio:268b,volume:69}}}ནི་ནོར་རྫས་འཕྲོག །ཆོས་ཀྱི་ནོར་ནི་དེ་རྣམས་ཀྱིས། །ནམ་ཡང་དབྲོག་པར་མི་ནུས་སོ། །དེ་ལྟར་བརྒྱ་བྱིན་དེ་ལ་ལྷ་དེ་རྣམས་ཀྱིས་མངོན་པར་མཆོད་དོ། །མཆོད་ནས་ཀྱང་དེ་ནས་ཡང་བརྒྱ་བྱིན་གྱི་མདུན་དུ་འཁོད་དོ། །བརྒྱ་བྱིན་གྱིས་ཀྱང་སྙིང་གི་ལས་གྱ་ནོམ་པ་དེ་དག་བྱས་ནས། ལྷའི་བདེ་བ་དེ་དག་ཐམས་ཅད་ཀྱང་མི་རྟག་པ་དང་མི་བརྟན་པ་དང་བདག་མེད་པ་བསྟན་ཅིང་། སྤྲུལ་པ་དེ་ཡང་མི་སྣང་བར་བྱས་སོ། །དེ་ནས་ཡང་ལྷ་ཡིད་མྱ་ངན་ལས་འདས་པ་རིས་འཐུན་པར་སྤྱོད་པའི་གནས་དེ་དག་ཉིད་དུ་ཕྱིན་པ་དེ་ཐམས་ཅད་ཇི་སྲིད་དུ་འདོད་པ་སྡུག་པ། ཡིད་དུ་འོང་བ་སོ་སོ་ཡང་དག་པར་མྱོང་བ། བདེ་བ་འགྲུབ་པའི་ལས་དེ་དག་ཟད་པ་དང་སྤངས་པ་དང་གཏུགས་པར་མ་གྱུར་པ་དེ་སྲིད་དུ་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་སྔར་བསྟན་པ་དེ་དང་རྒྱུ་འཐུན་པར། དེ་དག་ཕལ་ཆེར་ངན་སོང་དུ་འགྲོ་བར་མི་འགྱུར་རོ། །གང་དག་མི་རྣམས་ཀྱི་ནང་དུ་སྐྱེས་པ་དེ་དག་ཆོས་བཟང་པོ་དང་ལྡན་ཞིང་ཆོས་ཀྱི་རྗེས་སུ་འཇུག་པར་འགྱུར་ལ། རྟག་ཏུ་དགོན་པར་གནས་པ་དང་རྟག་ཏུ་འཇིག་རྟེན་ཕ་རོལ་ལ་འཇིགས་པར་ལྟ་བ་ཡིན་ནོ། །དེ་དག་ཆོས་ཐོས་ནས་ཀྱང་རབ་ཏུ་འབྱུང་བར་བྱེད་དོ། །ཁ་ཅིག་ནི་རྒྱུན་དུ་ཞུགས་པར་འགྱུར་བ་ནས་དགྲ་བཅོམ་པའི་བར་དུ་འགྱུར་བར་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་འཁོར་ན་གནས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། སྐྱེས་བུ་དམ་པ་ཆོས་དང་ལྡན་ཞིང་ཆོས་ཀྱི་རྗེས་སུ་འཇུག་པ། དྲང་པོ་དྲང་པོའི་རང་བཞིན་ཅན་གཞན་ལ་གནོད་པ་མེད་པ། རྟག་ཏུ་ལས་ཀྱི་འབྲས་བུའི་དེ་ཁོ་ན་ཉིད་ལ་ལྟ་བ། ཚུལ་ཁྲིམས་ཐམས་ཅད་དུ་ཡོངས་སུ་དག་པ། རྟག་པར་ཤིན་ཏུ་དགའ་བ། གཡོ་སྒྱུ་རྣམ་པར་སྤངས་པ། གསེར་བཙོ་མ་ལྟར་ཀུན་ནས་སྐྱོན་མེད་པ། ཡང་དག་པར་ལྟ་{{page:{number:1009,folio:269a,volume:69}}}བ། ཡང་དག་པར་ལྟ་བས་སྔོན་འདྲེན་པ་ཚུལ་ཁྲིམས་གཙང་བ། འཇིག་རྟེན་ཕ་རོལ་ལ་འཇིགས་པར་ལྟ་བ་གང་གིས་སྦྱིན་པ་དག་བྱིན་ཞིང་བསོད་ནམས་དག་བྱས་པས་སྐྱེ་བར་འགྱུར་ཏེ། འདི་ལྟ་སྟེ། དགོན་པ་དག་ན་དགེ་སློང་མང་པོ་བདུད་ཀྱི་འཆིང་བ་རྟག་ཏུ་གཅོད་པར་འདོད་པ་རྣམས་བསམ་གཏན་བྱེད་ལ། དེ་དག་ཚ་བས་གདུངས་པར་གྱུར་ཏེ། ཚ་བས་གདུངས་པ་རྣམས་སམ་སྐོམ་གྱིས་གདུངས་པ་རྣམས་ལ་ཤ་ཁ་ར་དང་། ཆུ་བྱིན་ནམ་རྔ་མ་བྱིན་ནམ། རྔ་མའི་བསིལ་ཡབ་ཡུ་བ་ཅན་སྦྱིན་པར་བྱེད་པ་དེ་ལྟ་བུ་ནི་སྦྱིན་པ་བྱིན་པ་ཡིན་ནོ། །སྲོག་གཅོད་པ་སྤངས་པ་རྣམ་པ་གང་ཡིན་ཞེ་ན། འདི་ལ་ཁྱིམ་ལ་སྟེན་པ་གང་གིས་འབྱོར་པ་དང་ལྡན་པ་དག་གི་དོན་དུ་འདི་ལྟར་དེ་དག་རྩེད་མོ་བྱེད་པར་འགྱུར་རོ་སྙམ་ནས། སྟེན་པ་པོས་ཁུ་བྱུག་གམ་རྨ་བྱ་ཚལ་ན་འདྲིས་པ་དེ་དག་དེ་ནས་བཟུང་སྟེ། མི་མཐོང་བ་དང་འཆི་བར་འགྱུར་བའི་བྱ་དེ་དག་ཟོང་གིས་བླུས་ནས་ཐར་བར་བྱེད་ལ། དེ་དག་ཀྱང་སླར་ཚལ་གྱི་ནང་ཉིད་དུ་དོང་སྟེ། དེ་ན་གནས་ལ་དེ་ནས་ཡང་འཚོ་བར་བྱེད་ཅིང་བདེ་བ་དག་ལ་ཉེ་བར་སྤྱོད་དུ་འཇུག་པ་ཡིན་ཏེ། དེ་ལྟ་བུ་ནི་སྲོག་གཅོད་པ་སྤངས་པ་ཡིན་ནོ། །ཇི་ལྟར་ན་མ་བྱིན་པར་ལེན་པ་དག་ལས་ལྡོག་པ་ཡིན། ཇི་ལྟར་ན་མ་བྱིན་པ་ལེན་པ་ཡོངས་སུ་སྤོང་བ་ཡིན་ཞེ་ན། འདི་ལ་ལས་ཀྱི་འབྲས་བུ་ཆུང་ངུ་ལ་འཇིགས་པར་ལྟ་བ་ཡིན་ཏེ། འདི་ལྟར་དེ་ནི་རྫིང་ངམ་ལྟེང་ཀའམ་ཆུ་ཀླུང་གི་ངོགས་སམ་རྣམ་པ་དེ་ལྟ་བུ་གཞན་གང་ཡང་རུང་བ་དག་ཏུ་ཚངས་པ་མཚུངས་པར་སྤྱོད་པ་སྡོམ་བརྩོན་ཅན་གཞན་ལ་ཕན་པར་བྱ་བའི་ཕྱིར། སོ་ཤིང་ངམ་སྦྲང་རྩིའི་ཆུ་སྦྱར་བ་དེ་དག་དེས་སྤོང་བར་བྱེད་ཅིང་རྐུ་སེམས་དང་ལྡན་པར་གྱུར་ནས་ལེན་པར་མི་བྱེད་པ་ཡིན་ཏེ། རྣམ་པ་དེ་ལྟ་བུ་ནི་མ་བྱིན་པར་ལེན་པ་ལས་ལྡོག་པ་ཡིན་ནོ། །དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པ་རྣམས་ཀྱི་ནང་དུ་ལྷ་འཁོར་ན་གནས་པ་ཞེས་བྱ་བ་དེ་རྣམས་ཀྱི་ནང་དུ་སྐྱེ་བར་འགྱུར་རོ། །དེར་སྐྱེས་ནས་འདོད་པ་ཐམས་ཅད་འབྱོར་ཏེ། སིལ་སྙན་ཡན་ལག་ལྔ་དང་ལྡན་པས་ཚལ་དང་ཉེ་བའི་ཚལ་རྣམས་ཀྱི་ནང་ན། བྱ་རྣམ་པ་སྣ་ཚོགས་སྒྲ་འབྱིན་པ་རྣམས་དང་། པད་མའི་རྫིང་རྣམས་ཀྱི་ནང་ན་བུང་བའི་{{page:{number:1010,folio:269b,volume:69}}}ཚོགས་སྒྲ་འབྱིན་པ་རྣམས་དང་། བྱ་ཀཱ་རཎྜ་བ་དང་ངང་པ་སྒྲ་སྐད་འབྱིན་པ་རྣམས་དང་ཚལ་རྣམས་ཀྱི་ནང་ན་ཡང་རིན་པོ་ཆེ་སྣ་བདུན་གྱི་ཤིང་ལྗོན་པས་བརྒྱན་པ་རྣམས་དང་། ལྟེང་ཀ་རྣམས་ཀྱི་ནང་ན་ཡང་བཻ་ཌཱུརྱ་སྔོན་པོ་བཅག་འཕྲོ་ལྟ་བུའི་ཆུས་ཤིན་ཏུ་གང་བ་རྣམས་དང་། རིའི་རྩེ་མོ་རྣམས་ཀྱང་རིན་པོ་ཆེ་སྣ་བདུན་གྱི་རྡོ་རབ་ཏུ་གསལ་ལ་གསེར་དང་དངུལ་དང་ཤེལ་དང་ཨན་ད་རྙིལ་གྱི་རིའི་ཕུག་རྣམས་ཀྱི་ནང་དང་། བྱ་རྣམ་པ་སྣ་ཚོགས་སྒྲ་རྣམ་པར་འབྱིན་པ་རྣམས་ཀྱི་ནང་ན་རྩེ་བར་བྱེད་དོ། །དེ་དག་གི་ཁ་དོག་དང་སྒྲོ་གཤོག་ཀྱང་རིན་པོ་ཆེ་སྣ་བདུན་ལྟར་འདུག་པ་ཡིན་ཏེ། སྒྲ་རྣམ་པ་སྣ་ཚོགས་འབྱིན་ཅིང་ཉམས་དགའ་བ་རྣམས་རྣ་ཁུང་དུ་སྒྲ་འབྱིན་པ། ཕན་ཚུན་འཐུན་པ་རྣམ་པ་དུ་མ་སྙན་པར་འབྱིན་པ། དེ་དག་ཐམས་ཅད་རྣར་སྙན་པར་འབྱིན་ཏེ། གང་གིས་ཚལ་དང་ཉེ་བའི་ཚལ་དེ་དག་ཉིད་སྒྲ་འབྱིན་པ་ལྟ་བུར་འབྱིན་ཏེ། ཚལ་དང་ཉེ་བའི་ཚལ་དེ་དག་ཁ་ཅིག་ན་ཀུན་ནས་སྒྲ་དི་རི་རིར་འབྱིན་ཏེ། ཤིན་ཏུ་ཉམས་དགའ་བ་ཡང་ཡིན་ནོ། །ཚལ་དེ་རྣམས་ཀྱི་ནང་ན་ཟས་ཀྱི་ཚོགས་དང་སྐོམ་གྱི་ཚོགས་ཀུན་ལས་ཤིན་ཏུ་ཞིམ་པ་རབ་ཏུ་འབབ་སྟེ། ལྷ་དེ་རྣམས་ཀྱང་རབ་ཏུ་དགའ་བ་སྐྱེད་ན་མི་གཞན་དག་ལྟ་སྨོས་ཀྱང་ཅི་དགོས། རྣམ་པ་དེ་ལྟ་བུའི་ཚལ་དང་ཉེ་བའི་ཚལ་དེ་རྣམས་ཀྱི་ནང་ན། བྱད་གཟུགས་སྣ་ཚོགས་ཆ་བྱད་སྣ་ཚོགས་ལུས་ལ་རྒྱན་རྣམ་པ་སྣ་ཚོགས་ཐོགས་པ་རྣམས་ལན་བརྒྱའམ་སྟོང་དུ་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་དག་གི་ནང་ན་ལས་བཟང་པོ་ལེགས་པར་བྱས་པ། རང་གི་འོད་དང་གཟི་བརྗིད་མཆོག་དང་ལྡན་པ་བདེ་བ་སྣ་ཚོགས་ཀྱིས་ཡོངས་སུ་བསྐོར་བ་དགའ་བར་བྱེད་དགའ་དགུར་སྤྱོད་པར་བྱེད་ལ་འདོད་པ་རྣམ་པ་ཐམས་ཅད་མྱོང་བར་བྱེད་དོ། །དེ་བདེ་བའི་རྣམ་པ་དེ་ལྟ་བུའི་མྱོས་པས་མྱོས་པ་མངོན་པར་མཐོང་ནས། ཡིད་དུ་དགའ་བ་དེ་རྣམས་ཀྱིས་ལྷ་དེ་ཡོངས་སུ་བསྐོར་ཏེ། དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་དེ་དག་དེ་བཞིན་དུ་དགའ་ཞིང་རྩེ་ལ་དགའ་དགུར་སྤྱོད་པ་ན། འདི་སྙམ་དུ་སེམས་ཏེ་བདག་ཅག་བཻ་ཌཱུརྱའི་ནོར་བུས་ལན་ཀན་བྲེས་པའི་ཚལ། ཀུན་ནས་ནོར་བུའི་ལྗོན་ཤིང་བཀྲ་བ་སྣ་ཚོགས་སུ་ཕྱེ་བ་རྣམས་ཀྱིས་ཡོངས་སུ་བསྐོར་བ་བྱ་སྣ་ཚོགས་སྒྲ་འབྱིན་པས་ཀུན་ཏུ་གང་བ་རྣམས་སུ་འདོང་བར་བྱའོ་སྙམ་མོ་ཚལ་དེ་ན་ལྷ་རབ་ཏུ་དགའ་བ། ལྷ་དང་ལྷ་མོའི་ཚོགས་ཀྱིས་གང་བ་རྣམས་སིལ་སྙན་ཡན་ལག་ལྔ་{{page:{number:1011,folio:270a,volume:69}}}དང་ལྡན་པས་དགའ་བར་བྱེད་དགའ་དགུར་སྤྱོད་པར་བྱེད་དོ། །ཚལ་དེའི་ནང་ན་ཆུ་གནས་པ་ཞེས་བྱ་བའི་རྫིང་ཡོད་དེ། ཤིན་ཏུ་ཉམས་དགའ་ལ་ཆུ་རབ་ཏུ་དང་བ་ཡིན་ཏེ། དེའི་འགྲམ་ན་ལྷ་དེ་རྣམས་རྩེ་བར་བྱེད་དགའ་བར་བྱེད་དོ། །དེ་ནས་ལྷའི་བུ་གསར་དུ་སྐྱེས་པ་དེ་ལྷ་དེ་རྣམས་དང་ལྷན་ཅིག་རྫིང་དེ་ཉིད་ཀྱི་དྲུང་དུ་འགྲོ་བར་བྱེད་དོ། །དེ་ནས་ལྷ་དེ་རྣམས་ཀྱིས་ཀྱང་དེ་རིག་ནས་དགོད་ཅིང་རྩེ་ལ་འགྲོས་འཆོས་པས་ལྷ་དེ་དག་ག་ལ་བ་དེར་འདོང་བར་བྱེད་དེ། དེའི་རྫིང་ཆུ་གནས་པ་དག་ན་ཕན་ཚུན་གྲོགས་སུ་གྱུར་པ་དག་དང་དགའ་བར་བྱེད་དགའ་དགུར་སྤྱོད་པར་བྱེད་དོ། །རྫིང་དེ་ལ་ཡང་མཐུ་འདི་ལྟ་བུ་ཡོད་དེ། ཇི་ལྟར་འདོད་པ་དང་ཆུའི་རྣམ་པ་ཇི་ཙམ་དུ་འདོད་པ་རྣམ་པ་དེ་ཙམ་དུ་དེ་འགྱུར་རོ། །གལ་ཏེ་འདོད་ན་དེ་ཆང་མདོག་དང་དྲི་དང་རོ་གསལ་ཞིང་ཤིན་ཏུ་ཞིམ་ལ་བུང་བའི་ཚོགས་དང་ལྡན་པར་འགྱུར་ཏེ། འདོད་པ་ཇི་ལྟ་བ་བཞིན་དུ་འགྱུར་ཞིང་། བདུད་རྩི་དང་འཐུན་པར་འགྱུར་རོ། །མདོག་དང་རོ་དང་དྲི་ཤིན་ཏུ་ཞིམ་པོ་དང་ལྡན་པ་ཆུ་གནས་པའི་རྫིང་དེ། བདུད་རྩི་ཤིན་ཏུ་ཞིམ་པ་ཤིན་ཏུ་འཇམ་པ་མདོག་ཟླ་བ་ལྟ་བུས་ཀུན་ཏུ་གང་བ་ཡིན་ནོ། །དེ་ནས་འདི་སྙམ་སེམས་ཏེ། འདི་ལྟར་རྫིང་འདི་ཤིང་ལྗོན་པས་གང་བར་གྱུར་ཅིག་སྙམ་ན། དེ་ཤིང་ལྗོན་པ་ཡོན་ཏན་མཆོག་དང་ལྡན་པ་དང་ཤིང་ལྗོན་པ་དྲིལ་བུ་གཡེར་ཀའི་དྲ་བས་གཏིབས་ཤིང་ལོ་མ་ལས་རོལ་མོ་འབྱུང་བ་རྣམས་ཀྱིས་དེ་བཞིན་དུ་གང་བར་འགྱུར་རོ། །རླུང་གི་ཤུགས་ཀྱིས་རབ་ཏུ་བསྐྱོད་པའི་ཤིང་ལྗོན་པ་དེ་རྣམས་ལས་སིལ་སྙན་ཡན་ལག་ལྔ་དང་ལྡན་པའི་རྣམ་པ་ཇི་སྙེད་པ། རྣམ་པ་དེ་སྙེད་ཀྱི་སྒྲ་འབྱིན་པར་འགྱུར་རོ། །དེ་ནས་ཡང་ལྷ་དེ་རྣམས་འདི་སྙམ་དུ་སེམས་ཏེ། འདི་ལྟར་བདག་ཅག་རྫིང་དེ་དག་གི་ནང་དུ་འཇུག་པར་བྱའོ་སྙམ་པ་དང་། ལྷ་དེ་དག་གིས་སེམས་བསྐྱེད་མ་ཐག་ཏུ་དེར་འཇུག་པར་བྱེད་དོ། །དེ་དག་ཞུགས་པ་དང་ནང་དུ་ཆུ་འབྱུང་བར་འགྱུར་ལ། ནང་དུ་ཞུགས་པ་རྣམས་ཀྱིས་རྫིང་དེ་ཉིད་ཀྱི་ནང་ན་ནོར་བུའི་ལན་ཀན་རྣམ་པ་སྣ་ཚོགས་ཀྱིས་བརྒྱན་ཅིང་ལོ་མ་རྣམས་ཀྱིས་ཁེབས་པའི་གཞལ་མེད་ཁང་ལ་ལ་ནི་བཻ་ཌཱུརྱ་ལས་བྱས། ལ་ལ་ནི་གསེར་ལས་བྱས། ལ་ལ་ནི་དངུལ་ལས་བྱས། ལ་ལ་ནི་ཤེལ་ལས་བྱས། ལ་ལ་ནི་ཨན་ད་རྙིལ་ལས་བྱས། ལ་ལ་ནི་འདྲེན་མར་བྱས་པ་དག་མཐོང་ངོ་། །ཁང་པ་དང་ཚལ་དེ་རྣམས་ཀྱི་ནང་ན་ཐགས་སུ་མ་བཏགས་པའི་སྟན་ཁྲ་བོ་ཤིན་ཏུ་ཡིད་དུ་འོང་བ་བསམས་{{page:{number:1012,folio:270b,volume:69}}}པ་བཞིན་དུ་སྡུག་པའི་མལ་སྟན་སྣ་ཚོགས་བཏིང་བའི་སྟེང་ན། ལྷ་དང་ལྷ་མོ་དང་ལྷའི་བུ་མོའི་ཚོགས་དེ་རྣམས་དང་ལྷན་ཅིག་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་རྣམས་ས་ཕྱོགས་དེར་ཡང་དགའ་ཞིང་ཤིན་ཏུ་སྡུག་པ་རྣམ་པ་དུ་མ། འདོད་པའི་ཡོན་ཏན་ངོམས་མི་མྱོང་བ་འཐབ་མོ་དང་ཕྲག་དོག་གི་སྐྱོན་རྣམས་ཀྱིས་སྐྱོ་བ་མེད་པ་ཤིན་ཏུ་སྙིང་དུ་སྡུག་ཅིང་ཡོན་ཏན་དང་ལྡན་པ་ཕན་ཚུན་གྲོགས་སུ་གྱུར་པ་རྣམས་དང་དགའ་བར་བྱེད་དགའ་དགུར་སྤྱོད་པར་བྱེད་དེ། འདོད་པའི་ཡོན་ཏན་ལྔ་རྣམས་ཀྱིས་ལྷན་ཅིག་དགའ་བར་བྱེད་དོ། །དེ་དག་ཀྱང་དེ་ནས་ལངས་ནས་ཚལ་ཤིན་ཏུ་སྡུག་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །ཚལ་དེ་ཡང་བྱ་མད་ཏ་དིན་ད་སྒྲ་སྙན་པ་མང་པོ་འབྱིན་པ། འབབ་ཆུ་དང་ཆུ་ཀླུང་དང་ལྟེང་ཀ་དང་འབབ་ཆུའི་ངོས་ཀུན་ཏུ་གང་བ་བྱ་ཁྲི་སྙེད་སྒྲ་ཅ་ཅོ་འབྱིན་པས་ཀུན་ནས་ཡོངས་སུ་གང་ཞིང་། སྒྲ་སྙན་པའི་ཅ་ཅོས་ཀུན་ཏུ་སྙན་པ་ཡིན་ནོ། །ཚལ་གང་ན་ཤིང་ལྗོན་པ་ཉི་མའི་འོད་ལྟར་རྣམ་པར་གསལ་བའི་ཚལ་ཡོན་ཏན་སྣ་ཚོགས་དང་ལྡན་པ། བྱའི་ཚོགས་ཀུན་ནས་ལང་ལོང་འཕུར་བ། འབབ་ཆུ་འབུམ་སྙེད་ཀྱིས་བརྒྱན་པ་དེ་ན། ལྷ་རང་གི་འོད་དང་ལྡན་པ་དེ་རྣམས་ལྷ་མོ་དག་དང་ལྷན་ཅིག་ལྷའི་ཡོན་ཏན་སྣ་ཚོགས་པའི་ཡུལ་རྣམས་ཀྱིས་དགའ་བར་བྱེད་དོ། །མི་ཤེས་པ་རྣམས་ཀྱི་དགའ་བའི་ནང་ན་མཆོག་འདི་ཡིན་ཏེ་འདི་ལྟ་སྟེ། བུད་མེད་ལ་དགའ་བ་ཞེས་བྱ་ལ་ཞགས་པ་དེས་བཅིངས་པའི་བྱིས་པ་སོ་སོའི་སྐྱེ་བོ་ཐམས་ཅད་ནི་འཁོར་བ་ན་དགའ་བར་བྱེད་དོ། །ལྷ་དེ་དག་དེ་རྣམས་དང་ལྷན་ཅིག་ཕན་ཚུན་དགའ་བ་རབ་ཏུ་མང་པོ་སྣ་ཚོགས་དང་ལྡན་པས་ཡུན་རིང་དུ་ཤིན་ཏུ་དགའ་བར་བྱས་ནས་རི་རབ་ཀྱི་རྩེ་མོ་མད་ཏ་ཀ་ཊ་མ་ཞེས་བྱ་བ་ག་ལ་བ་དེར། ལྷ་མོ་རང་གི་འོད་དང་ལྡན་པ་བྱད་གཟུགས་ཆེ་ཞིང་བཟང་ལ་རྒྱན་སྡུག་གུ་ཐོགས་པ་འབྲང་བ་རྣམས་དང་ལྷན་ཅིག་གཞལ་མེད་ཁང་གི་ནང་དུ་ཞུགས་ནས་ནམ་མཁའི་དཀྱིལ་ནས་འདོང་བར་བྱེད་དེ། ནམ་མཁའི་དཀྱིལ་དུ་ཞུགས་པ་གོས་རླུང་གིས་བུད་པ་དེ་རྣམས་རི་རབ་ཀྱི་རྩེ་མོ་མད་ཏ་ཀ་ཊ་མ་དེར་གཞལ་མེད་ཁང་གི་དགའ་སྤྱོད་བྱེད་དུ་འདོང་བར་བྱེད་དོ། །དེ་དག་ན་གཞལ་མེད་ཁང་གི་དབྱིབས་སྡུག་པ་ལྷའི་པད་མའི་རྫིང་དང་ལྟེང་ཀས་མཛེས་པར་བྱས་པ། རིན་པོ་ཆེ་སྣ་བདུན་གྱི་རིའི་ཟོམ་གསལ་བ། ཐགས་སུ་མ་བཏགས་པའི་རྫས་ཀྱིས་ཉེ་{{page:{number:1013,folio:271a,volume:69}}}བར་མཛེས་པར་བྱས་པ། ཀུན་ནས་མཆོག་ཏུ་ལེགས་པ་དང་ལྡན་པ་མད་ཏ་ཀ་ཊ་མ་དེའི་གནས་དཔེ་མེད་ཅིང་ཤིན་ཏུ་མཐོ་ལ་བརྩེགས་པ་དག་དེ་རྣམས་ཀྱིས་མཐོང་ལ། དེ་རྣམས་ཀྱི་ནང་ན་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ལྟར་དེ་དག་རྩེ་བ་ན། རེ་ཞིག་ན་གློ་བུར་དུ་དེ་དག་ཐམས་ཅད་ཀྱི་གཟི་འབར་ལ། ཉི་མའི་མདོག་དང་འཐུན་པའི་འོད་ཀྱི་རྣམ་པ་དེ་ལྟ་བུ་ཞིག་བྱུང་སྟེ། དེ་ནས་ཡང་ཇི་ལྟར་ལྷ་རྣམས་ཤིན་ཏུ་དངངས་ལ་ཁས་བུབ་ཏུ་གྱུར། མིག་བཙུམས་ནས་ལྷུང་བ་ཡོན་ཏན་འབུམ་དང་ལྡན་པའི་འོད་དེ་ལྟ་བུ་ཞིག་བྱུང་སྟེ། འདི་ལྟར་འོད་ཀྱི་རྣམ་པ་འདི་ལྟ་བུ་སྔོན་ནམ་ཡང་མ་མཐོང་ངོ་། །འོད་དེ་ཡང་ཡུད་ཙམ་ཞིག་ཏལ་གྱིས་བྱུང་ནས་ནུབ་སྟེ། ཇི་ལྟར་འཛམ་བུ་གླིང་ན་སྐར་མདའ་ལྟུང་བ་ཡུད་ཙམ་ཞིག་ཏལ་གྱིས་བྱུང་ནས་ནུབ་པ་དང་། སེམས་ཅན་དག་ཀྱང་ཤིན་ཏུ་དངངས་པར་གྱུར་པ་དེ་ལྟར་ལྷ་དེ་རྣམས་ཀྱིས་འོད་དེ་བྱུང་བ་མཐོང་ནས། ལྷའི་ཚོགས་རྣམས་དང་ལྷན་ཅིག་དངངས་པར་གྱུར་ལ། དེ་ནས་ཡང་ཡུན་རིང་ཞིག་ལོན་པ་དང་དབུགས་བྱུང་ངོ་། །དབུགས་བྱུང་བ་དེ་དག་ཐམས་ཅད་ཡུད་ཙམ་གྱིས་ངོ་མཚར་ཆེར་སྐྱེས་ཏེ། གང་གིས་བདག་ཅག་ཐམས་ཅད་དངངས་ལ་དེ་ནས་ཡང་འོད་དེ་ཉིད་མི་སྣང་བར་གྱུར་པ་རྣམ་པ་དེ་ལྟ་བུའི་འོད་དེ་ཅི་ཞིག་ཡིན་སྙམ་མོ། །ངོ་མཚར་ཆེར་སྐྱེས་པ་དེ་དག་ལྷའི་འདུན་ས་ཆོས་བཟང་ག་ལ་བ་དེར་དོང་སྟེ་ཕྱིན་ནས་ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ། ངོ་མཚར་སྐྱེས་ཤིང་དངངས་པ་དེ་དག་བརྒྱ་བྱིན་ག་ལ་གནས་པ་དེར་དོང་ནས་དེ་དག་གིས་བརྒྱ་བྱིན་མངོན་པར་མཐོང་བ་དང་མགོ་བོས་ཕྱག་འཚལ་ཏེ། ཀུན་ནས་ཡོངས་སུ་བསྐོར་ཏེ་འཁོད་དོ། །དེ་ནས་བརྒྱ་བྱིན་གྱིས་མདུན་ན་འདོན་པའི་ལྷ་གང་ཡིན་པ་དེ་རྣམས་རྩེ་བར་བྱེད་དགའ་བར་བྱེད་ཕྲེང་བ་དང་རྒྱན་དང་པད་མའི་ཕྲེང་བ་སྣ་ཚོགས་ཐོགས་པ། བཞིན་འཛུམ་ལ་ནོར་བུས་ལྟོ་སྔོ་བསངས་སུ་འདུག་པ། མདོག་གསེར་བཙོ་མའི་འོད་ལྟར་གསལ་བའི་ལྷའི་ཚོགས་དེ་དག་ཐམས་ཅད་བརྒྱ་བྱིན་གྱི་མདུན་ན་རྩེ་བར་བྱེད་དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ནས་འཁོར་ན་གནས་པའི་ལྷ་གང་ཡིན་པ་དེ་རྣམས་ནི་དགའ་བར་མི་བྱེད་དགའ་དགུར་སྤྱོད་པར་མི་བྱེད། བརྒྱ་བྱིན་ལ་མངོན་པར་སྟོད་པར་མི་བྱེད། གླུ་མི་ལེན་བྲོ་མི་རྡུང་ལྷ་གཞན་ལ་ཚིག་ཅུང་ཟད་ཀྱང་སྨྲ་བར་མི་བྱེད་དོ། །དེ་{{page:{number:1014,folio:271b,volume:69}}}ནས་ལྷའི་རྒྱལ་པོ་བརྒྱ་བྱིན་གྱིས་འཁོར་ན་གནས་པ་དེ་རྣམས་ལ་འདི་སྐད་སྨྲས་སོ། །ཀྱེ་གཙོ་བོ་དག་ཅི་སྟེ་གླུ་མི་ལེན་བྲོ་མི་རྡུང་དགོད་པར་མི་བྱེད། དེ་ནས་འཁོར་ན་གནས་པའི་ལྷ་རྣམས་ཀྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་བདག་ཅག་གིས་གང་སྔོན་གར་ཡང་མ་མཐོང་བ་མཐོང་སྔོན་མ་ཐོས་པ་ཐོས་སོ། །དེ་ནས་བརྒྱ་བྱིན་གྱིས་དེ་དག་ལ་འདི་སྐད་སྨྲས་སོ། །འཁོར་ན་གནས་པ་རྣམས་ཀྱིས་ངོ་མཚར་ཞིག་མཐོང་བ་དེ་ཅི་ཡིན། དེ་ནས་འཁོར་ན་གནས་པའི་ལྷ་རྣམས་ཀྱིས་བརྒྱ་བྱིན་ལ་འདི་སྐད་སྨྲས་སོ། །བརྒྱ་བྱིན་འདི་ནི་བདག་ཅག་སྐྱེད་མོས་ཚལ་དུ་དགའ་སྤྱོད་བྱེད་དུ་རིའི་རྩེ་མོ་མད་ཏ་ཀ་ཊ་མར་མཆིས་པ་དང་བདག་ཅག་རྣམས་ཀྱིས་ནམ་མཁའ་ལས་ཇི་ཙམ་དུ་གང་གིས་རིའི་རྩེ་མོ་དེ་རབ་ཏུ་འབར་བ་ལྟ་བུའི་འོད་ཀྱི་རྣམ་པ་དེ་ལྟ་བུ་བྱུང་བ་ཞིག་མཐོང་སྟེ། དེ་ལ་བདག་ཅག་ངོ་མཚར་སྐྱེས་ན་བརྒྱ་བྱིན་དེ་ཅིར་འགྱུར། དེ་ནས་བརྒྱ་བྱིན་གྱིས་དེ་ཐོས་ནས་ཡུད་ཙམ་ཞིག་བསམས་ཏེ། ལྷ་དེ་རྣམས་ལ་འདི་སྐད་སྨྲས་སོ། །ལྷ་དག་རེས་འགའ་འོད་དེ་ལྟ་བུ་འབྱུང་བ་ཡོད་དེ། བདག་གིས་འདིའི་ངོ་མཚར་གཉིས་པ་དེ་ཐོས་སོ། །གང་གི་ཚེ་བདག་གིས་ངོ་མཚར་དང་པོ་དེ་ཐོས་པ་དེས། བདག་གིས་དེ་བཞིན་གཤེགས་པ་ལ་བཅོམ་ལྡན་འདས་ངོ་མཚར་བ་དེ་ཅི་ལགས་ཞེས་ཞུས་སོ། །དེ་ནས་བཅོམ་ལྡན་འདས་ལ་དེ་སྐད་ཅེས་ཞུས་པ་དང་བཀའ་སྩལ་པ། ཀཽ་ཤི་ཀ་ཁྱོད་ནི་ངན་སོང་གི་སྒོ་བཅད་པ་ཡིན་པས་འཇིགས་པར་མ་བྱེད་ཅིག །འཁོར་བར་གཏོགས་པའི་སེམས་ཅན་ཐམས་ཅད་ཀྱི་ཆོས་ཉིད་ནི་འདི་ཡིན་ཏེ་འདི་ལྟ་སྟེ། མི་རྟག་པ་ཞེས་བྱ་བ་ཡིན་ནོ། །གང་ཡིན་པ་དེ་ངས་ཁྱོད་ལ་བཤད་ཀྱིས་ཉོན་ཅིག །ལྷ་འཐབ་བྲལ་ཞེས་བྱ་བ་དག་ཡོད་དེ་དེ་དག་གི་དྲུང་ན་སུམ་ཅུ་རྩ་གསུམ་པ་རྣམས་ཀྱི་བོང་སྐྱེད་དང་མདོག་དང་དབྱིབས་དང་ལོངས་སྤྱོད་རྣམས་འབུམ་གྱི་ཆར་ཡང་མི་ཕོད་དོ། །དེ་དག་གང་གི་ཚེ་ལས་ཡོངས་སུ་ཟད་པ་དང་དེ་ནས་ལྟུང་བར་འགྱུར་ཏེ། དེ་དག་དཔག་ཚད་འབུམ་ཕྲག་དུ་མ་དག་ནས་ལྟུང་བ་ན་འོད་དེ་ཆུང་ངུར་འགྱུར་རོ། །ཇི་ལྟར་མར་མེ་ཟད་པའི་དུས་སུ་འོད་ཆུང་ཞིང་མི་གསལ་བར་འགྱུར་བ་དེ་ལྟར་དེ་ནམ་མཁའ་ལ་འཆི་བའི་དུས་ན། འོད་དེ་རྣམ་པ་དེ་ལྟ་བུར་ཆུང་བར་འགྱུར་རོ། །བརྒྱ་བྱིན་གང་གི་འོད་རབ་ཏུ་གསལ་བ་དེ་དག་ནི་བརྗོད་པར་མི་ནུས་ཤིང་། །སུམ་ཅུ་རྩ་གསུམ་པ་{{page:{number:1015,folio:272a,volume:69}}}རྣམས་ཀྱིས་བལྟ་བར་ཡང་མི་ནུས་སོ། །དེ་ཅིའི་ཕྱིར་ཞེ་ན། རྟོགས་པའི་ཡུལ་མ་ཡིན་པའི་ཕྱིར་འཇུག་པའི་ཡུལ་མ་ཡིན་ནོ། །ཀཽ་ཤི་ཀ་དེ་ལྟར་འཐབ་བྲལ་གྱི་ལྷའི་འོད་གང་ཡིན་པ། སུམ་ཅུ་རྩ་གསུམ་པའི་ལྷས་གང་ཡང་བལྟ་བར་ཡང་མི་ནུས་ཏེ། དེ་ནི་གཞན་གྱི་ལས་ཀྱི་འབྲས་བུ་སུམ་འགྱུར་དུ་འབྱུང་ལ། སུམ་ཅུ་རྩ་གསུམ་པ་རྣམས་ཀྱི་འབྲས་བུ་ནི་གཞན་གྱི་ཉིས་འགྱུར་དུ་འབྱུང་ངོ་། །དེ་དག་བདག་གིས་དེ་བཞིན་གཤེགས་པ་ལས་དེ་སྐད་ཐོས་པ་འདི་དག་ཁྱོད་ལ་བསྟན་པ་ཡིན་ནོ། །གཙོ་བོ་དག་དེའི་ཚེ་སྐྱོ་བ་སྐྱེས་ཏེ། ལྷ་དེ་འཆི་བ་ན་ནམ་མཁའ་དེ་དཔག་ཚད་འབུམ་ཕྲག་དུ་མ་དག་ནས་འོད་འབྱུང་བ་གང་ཡིན་པ་དེ་དག་ལྷ་ཁྱེད་ཀྱིས་མཐོང་བ་དང་། དེ་ལ་འཇིགས་པར་མ་བྱེད་ཅིག །དེ་ནས་བརྒྱ་བྱིན་གྱིས་དེའི་ཚེ་འདི་ལྟར་ཚིགས་སུ་བཅད་དེ་སྨྲས་པ། ཇི་ལྟ་ཇི་ལྟར་བདེ་ཆེན་དང་། །ཇི་ལྟ་ཇི་ལྟར་ལོངས་སྤྱོད་པ། །དེ་ལྟ་དེ་ལྟར་སྡུག་བསྔལ་ཆེ། །ངེས་པར་མཐར་ནི་ལྟུང་བར་འགྱུར། །ལས་དང་འཐུན་པར་འབྲས་བུ་ནི། །རྟག་ཏུ་དེ་བཞིན་གཤེགས་པས་གཟིགས། །ལས་ཀྱིས་ལྷག་པར་ཁྱད་འཇུག་ལ། །འབྲས་བུའང་དེ་བཞིན་ཁྱད་འཇུག་གོ། །ཇི་ལྟར་གོང་ནས་གོང་དག་ཏུ། །ལས་རྣམས་ཀྱི་ནི་འབྲེལ་བ་མཐོང་། །དེ་ལྟར་གོང་ནས་གོང་དག་ཏུ། །འབྲས་བུའང་དེ་ལྟར་འབྲེལ་པ་ཡིན། །སྐྱེ་བར་འགྱུར་བ་འདི་རྣམས་ཀྱི། །ལས་ནི་ངེས་པར་གནས་པ་སྟེ། །སྐྱེ་ལས་མཆོག་ཉིད་ལུས་དང་མདོག །སྟོབས་དང་ཚེ་རྣམས་འཐོབ་པར་འགྱུར། །ལས་ཟད་ནས་ནི་ལྟུང་འགྱུར་ཏེ། །འདི་དག་ཐམས་ཅད་ངེས་པར་ལྟུང་། །ས་བོན་ངེས་པར་ཚིག་པ་ལ། །ནམ་ཡང་སྐྱེ་བ་ཡོད་མ་ཡིན། །མར་མེ་རྟག་ཏུ་སྐད་ཅིག་ལྟར། །སེམས་ཀྱང་སྐད་ཅིག་འབྲེལ་པར་མཐོང་། །རྒྱུ་སྟེ་སེམས་དང་འཐུན་པར་ནི། །ལས་ཀྱང་དེ་བཞིན་སྐད་ཅིག་གོ། །མི་རྟག་ལས་ལས་གང་སྐྱེས་པ། །དེ་ནི་སྐྱེ་འཇིག་ཆོས་ཅན་ཡིན། །ཟག་དང་བཅས་པའི་བདེ་བ་དེ། །རྟག་ཏུ་སྔོན་མེད་ཕྱིས་མི་འབྱུང་། །སྐྱེ་མེད་འཇིག་མེད་བདག་ཉིད་གང་། །ཉོན་མོངས་ལས་གྲོལ་དེ་བདེའོ། །གང་ཞིག་ཐོབ་ནས་འཁོར་བ་ཡི། །ཡུལ་ལས་གནོད་མེད་ངེས་པར་འགྲོ། །གང་ཞིག་སྲིད་བྲལ་འདོད་མེད་ལ། །སྲིད་པའི་སྐྱོན་ལས་{{page:{number:1016,folio:272b,volume:69}}}རྣམ་གྲོལ་བ། །ལུས་ཅན་གྱི་ནི་བདེ་བ་དེ། །ཕ་རོལ་གནས་པའི་སྐྱོབ་པ་ཡིན། །ཅུང་ཟད་ཟག་བཅས་བདེ་བ་གང་། །དེ་དག་ཐམས་ཅད་སྐད་ཅིག་དགོངས། །གང་ཞིག་དེ་ལས་རྣམ་གྲོལ་བ། །དེ་དག་ཐམས་ཅད་བརྟན་པར་བདེ། །དེ་ལྟར་བརྒྱ་བྱིན་དེས། འཁོར་ན་གནས་པའི་ལྷ་དེ་རྣམས་ལ་དེ་ཁོ་ན་ཉིད་སྟོན་པར་བྱེད་དོ། །བསྟན་ནས་ཡང་དེ་རྣམས་དབུགས་ཕྱུང་སྟེ་རང་གི་གནས་སུ་གཏོང་བར་བྱེད་དོ། །ཆོས་འདི་སྐད་ཀྱང་བསྟན་ཏེ། འདི་ལྟར་དུས་ཐམས་ཅད་དུ་བག་ཡོད་པར་བྱའོ། །དེ་ནས་ལྷ་དེ་རྣམས་ཀྱང་ཁ་ཅིག་རང་གི་གནས་དེར་དོང་སྟེ། དེ་ནས་ཡང་ཡུལ་གྱི་དབང་དུ་གྱུར་པ་རྣམས། སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད་དགའ་དགུར་སྤྱོད་པར་བྱེད་དོ། །སིལ་སྙན་དང་རོལ་མོའི་སྒྲ་རྣམ་པ་སྣ་ཚོགས་ཀྱིས་སྙན་པར་བྱས་པའི་ཚལ་དང་གནས་རྣམས་ན་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་ཟད་པར་མ་གྱུར་པ་དེ་སྲིད་དུ། དགའ་བར་བྱེད་དགའ་དགུར་སྤྱོད་པར་བྱེད་དོ། །དེ་ཕྱིས་ལས་དེ་ཟད་ནས། ལྷའི་འཇིག་རྟེན་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན། སེམས་ཅན་དམྱལ་བ་དང་ཡི་དགས་དང་དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་ཁ་ཅིག་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེ་བར་གྱུར་ན། ལས་དེ་དང་རྒྱུ་འཐུན་པར་དེ་རྟག་པར་མཆོག་ཏུ་བདེ་བ་དང་ལྡན་པར་འགྱུར་ཏེ། རྫུ་འཕྲུལ་ཆེ་བ་དང་སྐྱེ་བོ་ཐམས་ཅད་དགའ་བ་དང་ནད་མེད་པ་དང་སྡུག་བསྔལ་མེད་པ་དང་རིགས་བཙུན་ཞིང་ཆེ་བར་སྐྱེ་བ་དང་སྐྱེས་ཕན་ཆད་མཆོག་ཏུ་བདེ་ལ་བལྟ་ན་སྡུག་པར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མཐོ་བར་སྤྱོད་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །གནས་དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། ཆོས་དང་ལྡན་ཞིང་ཆོས་ཀྱི་རྗེས་སུ་ལྟ་བ་རྟག་ཏུ་ལས་ཀྱི་འབྲས་བུ་ལ་ཡང་དག་པར་ལྟ་བ། རྟག་ཏུ་ཡང་དག་པའི་ལྟ་བར་སྔོན་དུ་འདྲེན་པ་གང་{{page:{number:1017,folio:273a,volume:69}}}གིས་ནོར་གྱི་སྦྱིན་པ་བྱིན་པ་དང་། བསོད་ནམས་དག་བྱས་པས་སྐྱེ་བར་འགྱུར་ཏེ། འདི་ལྟ་སྟེ། ཚུལ་ཁྲིམས་ཕྱོགས་གཅིག་བསྲུངས་ལ་ཚུལ་ཁྲིམས་ཁ་ཅིག་སྲུང་བ་དང་དེའི་འོག་ཏུ་ཚུལ་ཁྲིམས་ཐམས་ཅད་སྲུང་བའི་དགེ་འདུན་ལམ་དུ་ཞུགས་པ་དག་ལ་ལྷམ་མམ་སྣོད་སྤྱད་དག་སྦྱིན་པར་བྱེད་པ་དང་སྲོག་གཅོད་པ་དང་མ་བྱིན་པར་ལེན་པ་དག་སྤངས་པ་ཡིན་ཏེ་འདི་ལྟ་སྟེ། འགྲོ་ལྡིང་བའམ་རི་ཁྲོད་པའམ་སྐྲ་འཕྱང་བས་འབྲོག་དགོན་པ་དག་ཏུ་མི་གསད་པའི་ཕྱིར་བཟུང་བ་དེ་དག་ཐར་བར་བྱེད་པ་དང་། འབྲོག་དགོན་པ་དག་ཏུ་ཆོམ་རྐུན་པ་རྣམས་ཀྱིས་བཅོམ་པའི་ནོར་རྫས་ཁྱེར་ཏེ་འོངས་པ་དེ་དག། རྒྱལ་པོར་གྱུར་གྱིས་ཀྱང་མ་བྱིན་པར་ལེན་པའི་འཇིགས་པས་རྒྱལ་པོའི་སྐལ་བ་ལེན་པར་མི་བྱེད་པ་ཡིན་ཏེ། དེ་ལྟར་འདི་ནི་མ་བྱིན་པར་ལེན་པ་སྤོང་བ་ཡིན་ནོ། །ཇི་ལྟར་ན་སྲོག་གཅོད་པ་སྤོང་བ་ཡིན་ཞེ་ན། འདི་ནི་འདི་ལྟར་དེ་རྒྱལ་པོར་གྱུར་ལ། ཉེས་བྱེད་བྱེད་པ་གཞན་གྱིས་བཟུང་སྟེ་ཕུལ་བ་དེ་ཡང་དེ་ལས་ཀྱི་འབྲས་བུ་ལ་འཇིགས་ནས་གསོད་པར་མི་བྱེད་པ་ཡིན་ཏེ། དེ་ནི་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མཐོ་བར་སྤྱོད་པ་ཞེས་བྱ་བར་སྐྱེ་བར་འགྱུར་རོ། །དེར་སྐྱེས་ནས་ཀྱང་དེའི་ལས་ཀྱི་མཐའ་ལེགས་པར་བྱས་ཤིང་སྤྱད་པས་ལྷ་མོ་སུམ་སྟོང་དག་དེའི་རིམ་གྲོ་བྱེད་པར་འགྱུར་ཏེ། དེ་དག་ཐམས་ཅད་ཀྱང་ཆ་བྱད་དང་རྒྱན་བཏགས་པ། ལག་ན་སིལ་སྙན་རྣམ་པ་སྣ་ཚོགས་དང་། ལག་ན་མཁོ་བ་རྣམ་པ་སྣ་ཚོགས་དང་། ལག་ན་རོལ་མོ་རྣམ་པ་སྣ་ཚོགས་ཐོགས་ལ། གླུ་དབྱངས་རྣམ་པ་སྣ་ཚོགས་ཀྱིས་བསྟོད་ཅིང་ལྷ་དེ་ག་ལ་བ་དེར་འདོང་བར་བྱེད་དོ། །དེས་ཀྱང་དེ་རྣམས་མཐོང་ནས་ལྷ་མོ་དེ་རྣམས་ག་ལ་བ་དེར་འགྲོ་བར་བྱེད་དོ། །དེ་རྣམས་ཀྱང་ཤིན་ཏུ་གུས་པས་དེའི་དྲུང་དུ་འདོང་བར་བྱེད་དོ། །དེ་ལྟར་ཕན་ཚུན་སྙིང་དུ་སྡུག་པ་དེ་དག་ཐམས་ཅད་སྐྱེད་མོས་ཚལ་རྟག་ཏུ་དགའ་བ་ཞེས་བྱ་བ་ག་ལ་བ་དེར་འདོང་བར་བྱེད་དོ། །སྐྱེད་མོས་ཚལ་རྟག་ཏུ་དགའ་བ་ཞེས་བྱ་བ་དེ་ཡང་ཀུན་ནས་བཻ་ཌཱུརྱ་དང་། དངུལ་དང་། གསེར་གྱི་ཤིང་ལྗོན་པས་ནི་བརྒྱན། འབབ་ཆུ་དང་། ལྟེང་ཀ་དང་། པད་མའི་ཚལ་གྱིས་མཛེས་པར་བྱས་ཤིང་། ཆུ་བོ་དུ་མ་བརྒྱ་སྙེད་ནི་ལེགས་པར་འབབ། དྲིལ་བུ་གཡེར་ཀའི་དྲ་བ་རྣམ་པ་སྣ་{{page:{number:1018,folio:273b,volume:69}}}ཚོགས་ཀྱིས་ནི་གཏིབས། ཀུན་ནས་བྱའི་རིགས་དུ་མ་ལྡིང་ཞིང་སྒྲ་སྙན་པའི་རྣམ་པ་མང་པོ་སྟོང་སྙེད་ནི་འབྱིན། སྐྱེད་མོས་ཚལ་དེ་ལྷའི་རྣམ་པ་སྣ་ཚོགས་པ་རྣམས་ཀྱིས་ནི་ཁྱབ་སྟེ། ལྷ་དེ་རྣམས་དང་ཚལ་དེ་ཕན་ཚུན་མཛེས་པ་ཡིན་ནོ། །ཚལ་དེའི་དབུས་ན་རྩེ་བའི་རི་ཞེས་བྱ་བ་རིན་པོ་ཆེ་སྣ་བདུན་གྱི་རི་ཡོད་དེ། དེ་ན་ཡང་རིན་པོ་ཆེའི་རི་དགས་རྣམ་པ་དུ་མ་ཡོད་ལ། དེ་དག་འདི་ལྟ་བུར་མཛེས་པ་ཡིན་ཏེ་འདི་ལྟ་སྟེ། རྩིབ་ལོགས་ནི་པད་མ་རཱ་གའི་མདོག་ལྟར་དམར་ལ། རྒྱབ་ནི་དངུལ་ལྟར་དཀར། ལྟོ་ནི་གསེར་ལྟར་སེར། རྐང་པ་ནི་བྱི་རུ། རྭ་ནི་ཤེལ་ལྟ་བུ་ཡིན་ལ། ཁ་ཅིག་ནི་མདོག་འཐུན་ཏེ། ལུས་ཐམས་ཅད་དངུལ་གྱི་མདོག་དང་། དེ་བཞིན་དུ་གསེར་གྱི་མདོག་ཏུ་འདུག་གོ། །དེ་ལྟར་ཚལ་དེ་ན་རི་དགས་རྒྱུ་བ་རྣམས་ཀྱི་ལུས་ཀྱི་རྣམ་པ་དག་གིས་ཀུན་ནས་མཛེས་པ་ཡིན་ནོ། །ལྷའི་ཚོགས་དེ་རྣམས་དང་ལྷན་ཅིག་སྤྱོད་པར་བྱེད་ལ། རི་དགས་དེ་རྣམས་ཀྱང་ལྷ་མོ་དེ་རྣམས་དང་ལྷན་ཅིག་གླུ་ལེན་པར་བྱེད་དེ། ཇི་ལྟར་གླུ་ལེན་པ་དེ་ལྟར་ལྷ་མོ་དེ་རྣམས་ཀྱང་ཤིན་ཏུ་འཐུན་ཞིང་སྙན་ལ་མཆོག་ཏུ་ཡིད་དུ་འཐད་པའི་གླུ་ལེན་ནོ། །དེ་ནི་ལྷ་དེ་རྣམས་ཡུན་རིང་དུ་རྣམ་པ་དུ་མ་དགའ་བར་བྱས་ནས། འབབ་ཆུ་འབབ་པ་གཞན་ག་ལ་བ་དེར་ལྷན་ཅིག་རྒྱུ་བར་བྱེད་ཅིང་། རི་རབ་ཀྱི་རྩེ་མོ་ཆུ་བོ་སྨན་ལྗོངས་ཞེས་བྱ་བ་དེར་ཤིང་རྟ་རྣམ་པ་སྣ་ཚོགས་ལ་ཞོན་པ། སིལ་སྙན་ཡན་ལག་ལྔ་དང་ལྡན་པས་གླུ་དབྱངས་ཉེ་བར་ལེན་ཞིང་འདོད་པ་དམ་པ་དང་ལྡན་ལ། ཤིན་ཏུ་དགའ་བ་སྐྱེས་པ་ལེགས་པ་མཆོག་དང་ལྡན་པ་རྣམས་འདོང་བར་བྱེད་དོ། །དེར་ཕྱིན་ནས་ཀྱང་ཆུ་ཀླུང་དང་། འབབ་ཆུ་དང་། ཆུ་བོ་སྨན་ལྗོངས་ཀྱི་རི་རབ་ཀྱི་རྩེ་མོ་དེར་ཡང་དགའ་བར་བྱེད་དོ། །ཆུ་བོའི་ནང་རྣམས་དང་། འབབ་ཆུའི་ནང་རྣམས་དང་། པད་མའི་རྫིང་གི་ནང་རྣམས་ན། རོལ་མོའི་སྒྲ་རྣར་གྲག་ཅིང་ཤིན་ཏུ་རྒྱགས་པར་གནས་པ། རྟག་ཏུ་རྩེ་བ་རྟག་ཏུ་བདེ་བ་རྟག་ཏུ་རྒྱ་ཆེ་བ་ལྷ་དང་ལྷ་མོའི་ཚོགས་ཕན་ཚུན་འཐུན་པ་རྣམས་ཀྱིས་གང་བ། མེ་ཏོག་ཕྲེང་བ་དང་ཕྱེ་མ་དང་བྱུག་པས་ལུས་བསྐུས་པ། པད་མའི་ཕྲེང་བ་ས་མགོ་དཀྲིས་པ་དག་དགའ་བར་བྱེད་དེ། ལས་ལེགས་པར་བྱས་པས་བསྒྱུར་བ་རྣམས་དེའི་སྟོབས་དང་དེ་སོ་སོར་འབྲང་བ། ལྷ་དང་འཐུན་པ་བདེ་བ་དཔེ་མེད་པས་རྩེ་བར་བྱེད་དོ། །དེར་{{page:{number:1019,folio:274a,volume:69}}}འདི་ནི་ཕྱོགས་གཅིག་བསྟན་པར་ཟད་ལ། ཐམས་ཅད་ནི་མི་ཀུན་གྱིས་བརྗོད་པར་མི་ནུས་ཏེ། འདི་ལྟར་ལྷའི་བདེ་བ་དེ་བརྗོད་པར་མི་ནུས་ཤིང་འདི་ལྟར་ལྷའི་བདེ་བ་དེ་ནི་གཞན་དང་མི་འདྲ་བ་དཔེ་མེད་པ་ཡིན་ནོ། །ལས་ལེགས་པར་བྱས་པའི་རྒྱུ་ལས་བྱུང་བ། རིས་འཐུན་པའི་དབང་གིས་སྟེན་པ་དག་དེ་ལྟར་བདེ་བ་དུ་མ་མྱོང་ངོ་། །འདོད་པའི་ཡོན་ཏན་ལྔ་ལ་དགའ་བ་དེ་རྣམས་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པའི་ལས་ཟད་པ་དང་། སྤངས་པ་དང་། གཏུགས་པར་མ་གྱུར་པ་དེ་སྲིད་དུ་དེ་ན་དགའ་བར་བྱེད་དོ། །དེ་ཕྱིས་ལྷའི་རིས་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་ན་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་མཆོག་ཏུ་བདེ་བར་འགྱུར་ཞིང་དབེན་པ་ན་གནས་པ་དང་། རི་ཁྲོད་ན་གནས་པ་དང་། གཟི་ཆེ་བ་དང་། རྒྱ་ཆེ་བ་དང་། རྒྱལ་པོའམ། བློན་པོ་ཆེན་པོར་འགྱུར་བ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་ལྷ་རྣམས་ཀྱི་གནས་གཟི་བརྗིད་མཆོག་ཅེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་ཇི་ལྟར་གནས་པ་བརྟགས་ན། སེམས་ཅན་དགེ་བ། བློ་གྲོས་རྒྱ་ཆེ་བ་གང་གིས་སྦྱིན་པ་བྱིན། བསོད་ནམས་བྱས། ཚུལ་ཁྲིམས་རྣམ་པ་བདུན་ཡང་བསྲུངས། སྡིག་པའི་གྲོགས་པོ་དང་ཏོམ་ཅོལ་དུ་མི་འདྲེ། སྡིག་པ་དང་བཅས་པའི་ཚུལ་ཁྲིམས་མི་སྲུང་། བསོད་ནམས་ཀྱང་ཇི་ལྟ་བ་བཞིན་དུ་བྱེད། གཅིག་ཁོ་ནར་འབད་ཅིང་ཡིད་དྲང་བའི་རང་བཞིན་ཅན། མདོག་གསེར་སྦྱངས་པ་དང་འཐུན་པ་ཡིན་ཏེ། ཚུལ་ཁྲིམས་རྣམ་པ་དུ་བསྲུངས་ཞེ་ན་འདི་ལྟ་སྟེ། སྲོག་གཅོད་པ་དང་། མ་བྱིན་པར་ལེན་པ་དག་སྤངས་པ་ཡིན་ནོ། །འདི་ལ་གཡུལ་ཆེན་པོར་ཞུགས་པ་ན། གང་དྲུང་དུ་འོངས་པའི་སྡོམ་པའི་འཛེམ་པས་དེ་སྲོག་ཀྱང་བཏང་ནས་གསོད་པར་མི་བྱེད་དོ། །དེ་ལྟར་སྲོག་{{page:{number:1020,folio:274b,volume:69}}}གཅོད་པ་སྤངས་པ་ཡིན་ནོ། །ཇི་ལྟར་ན་མ་བྱིན་པ་ལེན་པ་སྤངས་པ་ཡིན་ཞེ་ན། འདི་ནི་རིའི་རྩེ་མོ་ཡང་སྙིལ་བར་བྱེད་པ། ཕ་རོལ་གྱི་དཔུང་འཇོམས་ཤིང་། སེམས་ཅན་ཐམས་ཅད་གཞན་གྱི་ནོར་རྫས་འཕྲོག་པ་ན། དེ་བཀྲེས་ཤིང་སྐོམ་ལ། སྲོག་ཆད་ལ་ཐུག་གིས་ཀྱང་སྡོམ་པ་བླངས་པའི་འཛེམ་པས་མ་བྱིན་པར་ལེན་པར་མི་བྱེད་དོ། །ཇི་ལྟར་ན་སྦྱིན་པ་གཏོང་བ་ཞིང་གང་ལ་ཞེ་ན། འདི་ནི་སངས་རྒྱས་མཆོད་ཅིང་ཆོས་མཉན་པའི་དོན་དུ་སེམས་བཟང་པོ་བསྒོམས་པའི་ཡིད་ཡང་དག་པའི་ལྟ་བ་སྔོན་དུ་འགྲོ་བའི་བློས་མར་མེ་འབུལ་བར་བྱེད་ན། དེ་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་ན། གཟི་བརྗིད་མཆོག་གི་ལྷའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་གཟི་བརྗིད་ཀྱི་ཕྲེང་བ་ཅན་བྱད་གཟུགས་ཆེ་ལ་ཤིན་ཏུ་སྡུག་པ་དེ་ལས་ལེགས་པར་བྱས་པ་དེས་རྒྱུ་དང་འཐུན་པར་འབྲས་བུ་མྱོང་བར་འགྱུར་རོ། །རྣ་བས་སིལ་སྙན་ཡན་ལག་ལྔ་དང་ལྡན་པ་ཡང་དང་ཡང་དུ་ཐོས་སོ། །སྣས་ཀྱང་མེ་ཏོག་མན་དཱ་ར་བ་དང་། པད་མ་དང་། ཨུད་པ་ལ་སྔོན་པོ་དང་། རིན་པོ་ཆེ་སྣ་བདུན་གྱི་དྲི་ཡང་དང་ཡང་དུ་སྣོམ་མོ། །ལྕེས་ཀྱང་བདུད་རྩིའི་རོ་ཞིམ་པོ་ལྷའི་ཆང་རྒྱུན་དུ་འཐུང་ངོ་། །མིག་གིས་ཀྱང་རི་སུལ་གྱི་ངོས་སྣ་ཚོགས་དང་། རིན་པོ་ཆེ་སྣ་བདུན་གྱི་གཟུགས་དག་མཐོང་ངོ་། །ལུས་ཀྱིས་ཀྱང་ལྷའི་རེག་བྱ་ཤིན་ཏུ་དྲི་ཞིམ་པའི་ཐགས་སུ་མ་བཏགས་པའི་གོས་རྣམས་གྱོན་ལ། པད་མ་དང་། ཨུད་པ་ལའི་ལོ་མ་མེ་ཏོག་ཕྲེང་བ་དང་། བྱུག་པ་སྣ་ཚོགས་དག་ལ་རེག་པར་བྱེད་དེ། དེ་ལྟར་དེ་ལས་ལེགས་པར་བྱས་པ་དག་གི་འབྲས་བུ་ལ་སྤྱོད་པར་བྱེད་དོ། །ལྷ་མོ་སྟོང་སྙེད་ཀྱིས་ཡོངས་སུ་བསྐོར་བ་དེ་གསེར་བཙོ་མ་ལྟ་བུའི་ཚལ་དང་། ནགས་ཚལ་རྣམས་དང་། དྲིལ་བུ་གཡེར་ཀའི་སྒྲ་དྲག་ཏུ་འཁྲོལ་བ་རྣམས་དང་། དངུལ་གྱི་ལྕུག་མའི་ཚོགས་རླུང་གིས་བསྐྱོད་པའི་ནང་ན་བདེ་བ་མཆོག་རྣམས་མྱོང་ངོ་། །ལྷ་དག་གླུ་དབྱངས་ལེན་པ་ན། རོལ་མོ་ཇེང་དང་། རྔ་དང་། གླིང་བུ་དང་། གླུ་སྙན་པ་དང་འབྲེལ་པ་དག་ཐོས་སོ། །ཤིན་ཏུ་བདེ་བ་དང་ལྡན་པ་ལྷའི་ཕྲེང་བ་དང་། གོས་གྱོན་པ་གསེར་རྣམ་པ་དུ་མས་གང་བའི་རི་སུལ་རྣམས་དང་། རི་རབ་དང་། རི་བོའི་རྩེ་མོ་བཻཌཱུརྱ་དང་། གསེར་དང་། དངུལ་དང་། {{page:{number:1021,folio:275a,volume:69}}}ཨན་ད་རྙིལ་དང་། རིན་པོ་ཆེ་མཐོན་ཀ་ཆེན་པོ་དང་། ཤེལ་ལས་གྲུབ་པ་རྣམས་ཀྱང་མཐོང་ངོ་།། །།འཕགས་པ་དམ་པའི་ཆོས་དྲན་པ་ཉེ་བར་གཞག་པ། བམ་པོ་བཞི་བཅུ་བཞི་པ། རིའི་རྩེ་མོ་མེ་ལོང་ལྟ་བུར་གྱུར་པ་དེ་དག་ལ། གཅིག་གི་གཟུགས་བརྙན་གཅིག་གི་ནང་དུ་སྣང་ངོ་། །ལྷ་དང་ལྷ་མོའི་ཚོགས་ཀྱིས་ཡོངས་སུ་བསྐོར་བ་དེ་ཡང་རི་མེ་ལོང་ལྟ་བུ་དེ་རྣམས་ཀྱི་ནང་ན་ལན་བརྒྱ་འམ་སྟོང་དུ་སྣང་ངོ་། །དེ་གཟུགས་བརྙན་དེ་རྣམས་ལ་བདག་ཉིད་ལྟ་བར་བྱེད་ལ། བལྟས་ནས་ཀྱང་བརྒྱ་འགྱུར་དུ་རབ་ཏུ་དགའ་བ་སྐྱེའོ། །ལྷ་མོ་རྣམས་ཀྱང་དེ་བཞིན་དུ་དགའ་བ་སྐྱེ་སྟེ། ཀྱེ་མ་འདི་ལྟར་བདག་ཅག་བྱད་གཟུགས་ཆེ་ཞིང་བཟང་བ་དང་ལྡན་པར་རྟག་པར་ཤིན་ཏུ་བདེ་བ་རྣམས་སིལ་སྙན་ཡན་ལག་ལྔ་དང་ལྡན་པ་རྙེད་ནས་རྩེ་བར་བྱའོ། །ལྷའི་འདོད་པའི་ཡོན་ཏན་ལྔས་བསྐྱེད་པའི་བདེ་བ་ལ་ཉེ་བར་སྤྱད་པར་བྱའོ་སྙམ་མོ། །དེ་ལྟར་ཡིད་གཡེངས་པ་དེ་དག་རི་ནས་རི། རི་འོར་ནས་རི་འོར་དུ་འདོང་སྟེ། སྲེད་པའི་དུག་གིས་མྱོས་པའི་མི་ལྟར་ཡིད་རྟག་ཏུ་མ་བསྡམས་པ། བག་མེད་པས་ཉམས་པའི་ལྷ་དང་ལྷ་མོ་རྣམས་དང་ལྷན་ཅིག་རིའི་རྒྱལ་པོ་དེ་ལ་རྒྱུ་བར་བྱེད་དོ། །བཟའ་བཏུང་བདུད་རྩིའི་རྣམ་པ་སྣ་ཚོགས་ཀྱིས་མྱོས་པ་ཕན་ཚུན་དགའ་བའི་དབང་དུ་གྱུར་པ། ཕན་ཚུན་ཡིད་གཅུགས་པ། ཕན་ཚུན་སྙིང་འབྲེལ་པ་དག །ཚལ་དང་ནགས་ཚལ་བྱ་སྣ་ཚོགས་སྒྲ་དི་རི་རི་འབྱིན་པ་རྣམ་པ་དུ་མ་རྣམས་ཀྱི་ནང་ན་དགའ་བར་བྱེད་དེ། དེ་ལྟར་རྟག་པར་རྒྱུ་བ་ཆ་བྱད་དང་། ཕྲེང་བ་དང་གོས་གྱོན་པ་མགོ་ལ་མེ་ཏོག་ཕྲེང་བ་བཏགས་པ། རྒྱན་ཕྲེང་འཕྱང་བ་དེ་དག་དཔག་བསམ་གྱི་ཤིང་གི་ཚལ་ནས། དཔག་བསམ་གྱི་ཤིང་གི་ཚལ་རྣམས་ཀྱི་ནང་ན་རྒྱུ་བར་བྱེད་དོ། །དེ་ལྟར་ཡོངས་སུ་རྒྱུ་བ་ན་ཤིན་ཏུ་བདེ་བ་དང་ལྡན་པ་དེ་དག །རེས་འགའ་ཆུ་བོ་ཆང་ཆུ་ལྟར་འབབ་པ་ཞེས་བྱ་བར་ཨུད་པ་ལ་དམར་པོ་དང་། པད་མ་དང་། མེ་ཏོག་ཀུ་མུ་དས་ཁེབས་པ། བྱ་ཀཱ་རཎྜ་བ་དང་། ངང་པ་དང་ངུར་པས་མཛེས་པ་དེར་འཇུག་པར་བྱེད་ལ། ཆུ་བོའི་འགྲམ་དེ་དག་ན་ལྷ་ཕན་ཚུན་གྲོགས་སུ་གྱུར་པ་དེ་རྣམས་ཆང་འཐུང་བར་བྱེད་ཅིང་། བྱ་བ་ལྟ་ན་སྡུག་པ་རྣམས་དང་ཡང་ལྷན་ཅིག་རྩེ་བར་བྱེད་དོ། །དེ་ནས་སྲིད་པས་མྱོས་པའི་ལྷ་དེ་རྣམས་ཀྱང་ཡང་{{page:{number:1022,folio:275b,volume:69}}}དང་ཡང་དུ་ཆང་འཐུང་བ་ཉིད་ཀྱིས་བརྒྱ་འགྱུར་དུ་མདངས་འབར་ཏེ། ཡུལ་ལྔའི་ཡམ་སྲེག་ཤིང་ལས་བྱུང་བའི་སྲེད་པའི་མེས་བསྲེག་པར་བྱས་ཀྱང་། འདོད་པའི་སྲེད་པས་གདུངས་པ་ངོམས་མི་མྱོང་ངོ་། །ཀུན་ནས་འདོད་པའི་ཞགས་པས་བཅིངས་པ། རྒྱལ་པོ་ལ་གནོད་པ་བྱེད་བྱེད་པའི་མི་བཙོན་རར་བཅུག་པ་ལྟ་བུ་དེ་རྣམས་ལྷའི་འཇིག་རྟེན་འབུམ་ཕྲག་དུ་མ་མཐོང་བ་ཉམས་དགའ་བ་ན་རྟག་ཏུ་རྒྱུ་བར་བྱེད་དོ། །ཆང་ཆུ་ལྟར་འབབ་པའི་ངོགས་དེ་དག་ན་རྩེ་བའི་ལྷ་དེ་རྣམས་དང་། བྱ་རྟག་པར་རབ་ཏུ་མྱོས་ཤིང་སྙིང་ཤིན་ཏུ་དགའ་བ་གང་ཡིན་པ་དེ་རྣམས། པད་མ་དང་ཨུད་པ་ལའི་ཚལ་དེ་དག་ན་དགའ་བར་བྱེད་དོ། །ཆུ་དམར་པོ་ལ་སྤྱོད་པ་ཞེས་བྱ་བ་ཕན་ཚུན་གྲོགས་སུ་གྱུར་ཅིང་། སྒྲོ་གཤོག་རིན་པོ་ཆེ་སྣ་བདུན་ལས་གྲུབ་པ་ལྟ་བུར་རང་གི་འོད་དང་ལྡན་པ་དེ་རྣམས་ཀྱིས་ལྷ་རབ་ཏུ་མྱོས་པ་དེ་རྣམས་མངོན་པར་མཐོང་ནས། འདི་ལྟར་ཚིགས་སུ་བཅད་དེ་སྨྲས་པ། ལྷ་རྣམས་རྟག་པར་རབ་ཏུ་དགའ། །བདག་ཅག་རྟག་པར་རབ་ཏུ་དགའ། །ལྷ་རྣམས་དང་ནི་བྱ་རྣམས་ཀྱི། །བྱེ་བྲག་དག་ནི་མི་དམིགས་སོ། །དེ་དག་ཆོས་སྤྱོད་མ་མཐོང་སྟེ། །ནམས་ཀྱང་ཐར་པ་སྤྱོད་པ་མེད། །གལ་ཏེ་དེར་གྱུར་ལྷ་རྣམས་དང་། །བྱ་གྱུར་དེ་རྣམས་མཚུངས་པ་ཡིན། །གང་ཞིག་བག་མེད་རྣམ་གྲོལ་ཞིང་། །གང་ཞིག་ཆོས་ལ་རྟག་ཏུ་དགའ། །འཇིག་རྟེན་ན་ནི་ལྷ་དེ་དག །བག་ཡོད་གནས་པ་དམ་པས་མཁྱེན། །གལ་ཏེ་ལྷ་རྣམས་རྩེ་དགའ་དང་། །གལ་ཏེ་བདག་ཅག་རྩེ་དགའ་ན། །ལྷ་དང་མཁའ་ལ་རྒྱུ་བ་རྣམས། །བྱེ་བྲག་ཡོད་པར་མི་འགྱུར་རོ། །ལས་རྣམས་ཀྱི་ནི་བྱེ་བྲག་གིས། །སྐྱེ་བའི་ཆོས་དག་བྱེ་བྲག་འགྱུར། །ཆོས་མ་ཡིན་པར་ལྟུང་བ་དག །གར་ཡང་སྐྱེ་བ་ལེགས་མི་འགྱུར། །གང་ཞིག་འཁོར་བ་འདི་དག་ཀུན། །མཐར་ནི་ཟད་པར་མི་རིག་པ། །ལྷ་དེ་དང་ནི་བློ་རྨོངས་པ། །བྱ་རྣམས་དང་ནི་རྟག་ཏུ་མཚུངས། །སྐྱེ་སྡུག་རྒ་བའི་སྡུག་བསྔལ་དང་། །འཆི་བ་ཉིད་ཀྱི་སྡུག་བསྔལ་དང་། །སྡུག་དང་བྲལ་བར་བཅས་པ་ཡི། །སྡུག་བསྔལ་འདི་དག་བརྒྱུད་པ་ཡིན། །དྲི་མེད་ཆོས་ཀྱི་སྤྱོད་ཡུལ་ལ། །གང་ཞིག་དེ་ལྟར་བློ་གནས་པ། །འཇིག་རྟེན་ན་ནི་ལྷ་དེ་དག །བག་ཡོད་གནས་པ་དམ་པས་མཁྱེན། །གང་ཞིག་སྐྱེ་བའི་རྒྱུ་ལས་བྱུང་། {{page:{number:1023,folio:276a,volume:69}}}སྡུག་བསྔལ་ཡིན་པར་ལེགས་རིག་པ། །འདོད་པ་ཕན་མེད་བྱེད་རྣམས་ལ། །ལྷ་དེ་དག་ནི་ཆགས་མི་བྱེད། །མཛའ་བཤེས་གཉེན་འདུན་རང་གི་འཁོར། །མང་པོ་རྣམས་དང་བྲལ་བ་ན། །གང་ཞིག་འཁོར་བར་སྐྱོ་མི་བྱེད། །ལྷ་དེ་དག་ནི་བྱ་དང་མཚུངས། །བག་མེད་དེ་ཉིད་གཟིགས་པ་ཡིས། །ཆང་འཐུང་ཅུང་ཟད་ཐ་གིར་གཟིགས། །ཆང་འཐུང་བ་ནི་འཇུ་འགྱུར་གྱི། །བག་མེད་འཇུ་བར་མི་འགྱུར་རོ། །བག་མེད་ཉམས་པའི་མི་དག་ནི། །འཁོར་བ་ལྔར་ནི་འཁྱམ་པར་བྱེད། །དེ་བས་ཆང་གི་བག་མེད་ལས། །རྣམ་པ་ཀུན་གྱིས་ཁྱད་པར་ཆེ། །ཆང་ཞིམ་གྱིས་ནི་ཉིན་གཅིག་ཏུ། །ལུས་ཅན་རྣམས་ནི་བག་མེད་བྱེད། །བསྐལ་པ་བྱེ་བར་འཁྱམ་པ་ན། །བག་མེད་བྱང་བར་མི་འགྱུར་རོ། །བག་མེད་པ་དང་བྲལ་བ་གང་། །དེ་དག་འཆི་མེད་གནས་སུ་འགྲོ། །གང་ཞིག་བག་མེད་དབང་དུ་སོང་། །མི་དེ་སྲིད་པར་རྟག་ཏུ་འགྲོ། །ཕན་པར་བྱེད་པ་མི་ཡིས་ནི། །བག་མེད་པ་དག་སྤང་བར་གྱིས། །འདི་ལྟར་ཉོན་མོངས་བག་མེད་པ། །སངས་རྒྱས་ཀྱིས་ནི་མི་བཟད་བསྒྲགས། །འདི་ལྟར་སེམས་ཡང་བྱ་དག་ཀྱང་། །བག་མེད་པ་ལ་མི་དགའ་ན། །ཅི་ཕྱིར་ལྷ་རྣམས་བག་མེད་པ། །དེ་ནི་ཁྱད་པར་སྤོང་མི་བྱེད། །དེ་ལྟར་ལེགས་པར་བྱས་པས་བསྐུལ་བས། ལྷ་རྣམས་ལ་ཕན་པར་བྱ་བའི་ཕྱིར་དེ་ཁོང་དུ་ཆུད་པར་བྱ་བའི་དོན་དུ་བྱ་གང་ཡིན་པ་དེ་དག་ཕ་མ་ལྟར་འདོམས་པར་བྱེད་ཀྱང་བག་མེད་པས་སེམས་ཕྲོགས་པའི་ལྷ་དེ་རྣམས་བདག་ལ་ཕན་པར་སྟོན་པ་འཛིན་པར་མི་བྱེད་དོ། །དེ་ནས་ཡང་རྩེ་བ་ལ་གནས་པའི་ལྷ་ཤིན་ཏུ་སྐྱིད་པར་གནས་པ། རྟག་ཏུ་ཡིད་རབ་ཏུ་དགའ་བ། སིལ་སྙན་དང་། རོལ་མོའི་སྒྲ་འབྱིན་པ། ཡིད་ཆགས་སུ་རུང་བ་སྣ་ཚོགས་དང་ཆས་ཏེ། ཚལ་གཞན་མ་ཏ་ལ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་ཚལ་མ་ཏ་ལར་ཕྱིན་ནས་ལྷ་ཕན་ཚུན་གྲོགས་སུ་གྱུར་ལ། ཤིན་ཏུ་སྐྱིད་ཅིང་ཡིད་རབ་ཏུ་དགའ་བ་དེ་རྣམས་རིན་པོ་ཆེ་སྣ་བདུན་གྱི་ལྕུག་མ་དང་། ལོ་མ་ཕན་ཚུན་འབྲེལ་ཅིང་མེ་ཏོག་གི་སྙེ་མ་འཕྱང་ལ། བུང་བ་འབུམ་སྙེད་འཁོད་པའི་ནང་དང་། རིན་པོ་ཆེ་སྣ་བདུན་གྱི་ཚལ་རྣམས་ཀྱི་ནང་ན་རང་གི་ལྷ་མོ་རྣམ་པ་དུ་མས་གང་བ་རྣམས་དང་ལྷན་ཅིག་གླུ་དབྱངས་{{page:{number:1024,folio:276b,volume:69}}}ཤིན་ཏུ་སྙན་པ་གང་གི་ཚལ་དང་། ཉེ་བའི་ཚལ་ཐམས་ཅད་གླུ་ལེན་པ་ལྟ་བུའི་བྲག་ཅའི་སྒྲས་དགའ་བར་བྱེད། དགའ་དགུར་སྤྱོད་པར་བྱེད་དོ། །གླུ་དབྱངས་ལེན་པའི་སྒྲ་དང་། བུང་བ་སྒྲ་འབྱིན་པ་དང་། བྱ་རྣམས་ཀྱང་སྒྲ་འབྱིན་པ་རྣམ་པ་དེ་ལྟ་བུར་སྙན་ཅིང་འཐུན་པའི་སྒྲ་དེ་དག་ཉིད་གཅིག་ཏུ་འདུས་ཏེ་འབྱུང་བ་དེས། རི་རབ་ཤིན་ཏུ་ཉམས་དགའ་བ་དེ་ཡང་རྣས་འཐད་པའི་གླུ་དབྱངས་དང་། མཐོང་ན་དགའ་བ་དེས་ཡང་ཉིས་འགྱུར་དུ་དགའ་བར་གྱུར་ལ། དེ་ལ་ལྷ་རྣམས་ལྷ་མོའི་ཚོགས་བྱད་གཟུགས་དང་། ཆ་བྱད་དང་འཛུམ་པ་དང་གཡེར་བག་ཅན་དང་། ལྷན་ཅིག་འདོད་པའི་ཚོགས་ལ་ཉེ་བར་སྤྱོད། རྩེ་བར་བྱེད། དགའ་བར་བྱེད། དགའ་དགུར་སྤྱོད་པར་བྱེད་དོ། །དེ་རྣམས་གནས་དེ་དག་ན་ཇི་སྲིད་དུ་འདོད་པ། སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོ་ཡང་དག་པར་མྱོང་བར་འགྱུར་བའི་ལས་ཟད་པ་དང་། སྤངས་པ་དང་། གཏུགས་པར་མ་གྱུར་པ་དེ་སྲིད་དུ་དགའ་བར་བྱེད། རྩེ་བར་བྱེད་དོ། །འདི་ལྟ་སྟེ། ཟད་པར་གྱུར་ན། དེ་ཕྱིས་ལྷའི་རིས་འདོད་པ་དང་། བདེ་བའི་ཚོགས་དུ་མ་དེ་ནས་འཆི་བར་འགྱུར་ཏེ། ཤི་ནས་ཀྱང་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་མཉམ་པར་མིའི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་ཤིན་ཏུ་བདེ་བར་འགྱུར་ཏེ། ཡིད་རྩེ་བར་དགའ་བ་དག་ཐམས་ཅད་མགུ་ཞིང་རབ་ཏུ་དགའ་བ་དང་། བྱད་གཟུགས་སྡུག་པ་དང་། ཇི་ལྟར་འདུག་པ་མཐོང་ངོ་། །དེ་ནས་ཡང་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེ། སུམ་ཅུ་རྩ་གསུམ་པའི་ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་གཟི་ཕྲེང་འབར་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་ཤེས་པས་བརྟགས་ན། དགེ་ཞིང་ལེགས་པའི་སྐྱེས་བུ་གང་གིས་ལྷའི་ནང་དུ་ངེས་པར་སྐྱེ་བར་འགྱུར་བའི་བསོད་ནམས་དག་བྱས་པས་འགྱུར་ཏེ། འདི་ལྟ་སྟེ་སྐྱེས་བུ་དགེ་བ། གཡོ་སྒྱུ་མེད་པ། གཞན་ལ་གནོད་པ་མེད་པ། དམ་པའི་ཆོས་རྟོགས་པ། {{page:{number:1025,folio:277a,volume:69}}}སེམས་ཅན་ཐམས་ཅད་ལ་ཕན་པར་འདོད་པ་ཡང་དག་པའི་ལྟ་བས་སྔོན་དུ་འདྲེན་པ་སངས་རྒྱས་དང་ཆོས་དང་དགེ་འདུན་ལ་རྟག་ཏུ་སེམས་གུས་པར་གྱུར་པ། རྟག་ཏུ་ཡིད་བརླན་པ་གང་གིས་བསོད་ནམས་བྱས་པས་འགྱུར་རོ། །དེ་རྣམ་པ་དུ་ཞེ་ན། འདི་ནི་དགེ་འདུན་གྱི་གནས་ཁང་ངམ་མཆོད་རྟེན་ཉམས་པ་བཅོས་ཏེ། གནས་ཁང་ངམ་མཆོད་རྟེན་གང་ཡིན་པ་དེ་དག་བརྟན་པར་བྱེད་པའམ་དེ་བཞིན་དུ་རྩིག་རྨང་འཆོས་སམ། དེ་བཞིན་དུ་སངས་རྒྱས་ཀྱིའམ་མཆོད་རྟེན་གྱིའམ་དགེ་འདུན་གྱི་ནོར་རྫས་ལ་མེ་ཤོར་ན་སྲོག་ལ་མི་ལྟ་བར་མེའི་ནང་དུ་ཞུགས་ཏེ་ཞི་བར་བྱས་ནས་མེ་དེ་ལས་ཐར་བར་བྱེད་པའམ་དེ་བཞིན་དུ་མི་དག་ལ་མེས་སྲེག་པ་ན། སེམས་ཅན་ལ་བརྩེ་བའི་སྙིང་རྗེས་ཐར་བར་བྱེད་པ་རྣམ་པ་དེ་ལྟ་བུ་ནི་བསོད་ནམས་བྱེད་པ་ཡིན་ནོ། །སྲོག་གཅོད་པ་དང་མ་བྱིན་པར་ལེན་པ་དག་ལས་ལྡོག་པ་རྣམ་པ་དུ་ཞེ་ན། གང་ཞིག་ལམ་དུ་ཞུགས་པ་ན། གསེར་རམ་དངུལ་ལམ། རིན་པོ་ཆེའམ་གཞན་དེ་དང་འཐུན་པ་ལྷུང་བ་གང་ཡིན་པ་དག་ལམ་དུ་རྙེད་པ་དང་། ཀྱེ་སུའི་ཡིན། ཀྱེ་འདི་སུའི་ཡིན་ཞེས་དེ་སྒྲོགས་པར་བྱེད་ལ། དེ་གལ་ཏེ་ལ་ལ་ཞིག་གིས་འདི་ནི་བདག་གི་ཡིན་ནོ་ཞེས་སྨྲས་ཏེ། དེ་ཡང་རང་གི་ཡིན་པར་གྱུར་ན། དེ་ལ་སྦྱིན་པར་བྱེད་དོ། །ཇི་སྟེ་སུ་ཡང་འདོད་པ་མེད་ལ་སུ་ཡང་སྨྲ་བ་མེད་ན། འདི་ལྟར་འདི་ནི་བདག་གིས་ཞག་བདུན་གྱི་བར་དུ་བཅངས་ལ། དེ་ནས་ཡང་ཡུལ་ཕྱོགས་དེ་ན་འདུག་པ། རྒྱལ་པོའམ་བློན་པོ་ཆེན་པོ་དག་ལ་སྦྲན་ནས་འཕྲོག་པར་མི་བྱེད་ལ། སྒྲོགས་པར་བྱེད་དོ། །དེའི་ཚེ་ཆོས་དང་མི་ལྡན་པས་འཕྲོག་པར་བྱེད་ན། དེ་དག་ལ་སྦྲན་པར་མི་བྱ་ཞིང་ཕྱིས་སངས་རྒྱས་དང་ཆོས་དང་དགེ་འདུན་དག་ལ་དབུལ་བར་བྱ། དེ་བཞིན་དུ་བསྟབས་པར་བྱ་སྟེ། དེ་ལྟ་བུ་ནི་མ་བྱིན་པར་ལེན་པ་མི་བྱེད་པ་ཡིན་ནོ། །སྲོག་གཅོད་པ་སྤངས་པ་ཇི་ལྟ་བུ་ཡིན་ཞེ་ན། འདི་ནི་ལམ་དུ་ཞུགས་ནས་འགྲོ་བའི་ལམ་དག་ན། སྲིན་བུ་མར་ཀོ་ཏ་ཀ་དང་། སྦལ་པ་དང་སྡིག་སྦྲུལ་དག་གིས་ཁེབས་ན། སེམས་ཅན་ལ་སྙིང་བརྩེ་བས་དེ་དག་གི་སྟེང་དུ་འགྲོ་བར་མི་བྱེད་དེ། ལས་ཀྱི་འབྲས་བུའི་དེ་ཁོ་ན་ལ་ལྟ་བ། འཁོར་བའི་ཉེས་དམིགས་ཤེས་པ། སྐྱེ་བ་དང་འཆི་བ་ལ་སྤྱོད་པ་དེས། དོན་གྱི་འབྲས་བུ་མང་པོ་{{page:{number:1026,folio:277b,volume:69}}}དག་ཀྱང་དང་དུ་བླངས་ནས། ལམ་གཞན་ནས་བསྐོར་ཏེ་འགྲོ་བ་ཡིན་ཏེ། དེ་ལྟ་བུ་ནི་སྲོག་གཅོད་པ་སྤངས་པ་ཡིན་ནོ། །སྡོམ་པ་བླངས་པའི་མི་དེ་ནི་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་གཟི་ཕྲེང་འབར་བ་ཞེས་བྱ་བའི་ནང་དུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཤིན་ཏུ་བདེ་བ་ལ་རྟེན་ཅིང་བདེ་བ་དང་ལྡན་པ། རང་གིས་བྱས་པའི་ལས་ལ་སྤྱོད་པ་དེའི་བདེ་བ་གང་ཡིན་པ་དེ་དག་ནི་བརྗོད་པར་མི་ནུས་སོ། །ཕྱོགས་འགའ་ཞིག་བརྗོད་ན་འདི་ལྟར་གནས་དེ་ནི་ཀུན་ནས་འོད་འབར་བ་ཡིན་ཏེ། དེའི་ཁྱད་པར་ཉི་མའི་འོད་དང་འཐུན་ལ་མཐོང་བ་འཐུན་ཡང་འོད་དེ་མི་བཟོད་པ་མ་ཡིན་པ་དེ་ལྟར་དེའི་ལས་བདེ་བའི་རྒྱུར་གྱུར་པའི་མཐུས་འབར་བ་ཡིན་ནོ། །དེ་ན་རང་གི་འོད་དང་ལྡན་པ་དེ་དགའ་བར་བྱེད་དེ། ལྷ་མོ་འབུམ་སྙེད་ཀྱིས་ཡོངས་སུ་བསྐོར་བ་དེ། གསེར་དང་། བཻ་ཌཱུརྱ་དང་། ཤེལ་དང་། ཨན་ད་རྙིལ་གྱི་གཞལ་མེད་ཁང་བཟང་པོ་རྣམས་ཀྱི་ནང་ན། འདོད་པ་དུ་མ་ལ་སེམས་གཏད་པ་རྣམས་དགའ་བར་བྱེད་དེ། རྩེ་བར་བྱེད་དགའ་དགུར་སྤྱོད་པར་བྱེད་དོ། །དེ་ཤིང་ལྗོན་པ་རྟག་ཏུ་མེ་ཏོག་དང་། ལོ་མ་རྒྱས་པ་དང་། རྟག་ཏུ་བྱའི་ཚོགས་སྒྲ་སྙན་པ་འབྱིན་པས་མཛེས་པར་བྱས་པའི་ཚལ་གྱི་ནང་དག་ན། རྣ་བ་དང་། མིག་གིས་བསྟེན་པའི་ཡུལ་ཉམས་དགའ་བ་དག་མཐོང་ཞིང་ཐོས་སོ། །དེ་ལྟར་དེ་ཚལ་གྱི་ནང་མིག་བཙུམས་པ་དང་ཕྱེ་བ་ལྟ་བུ་ཞེས་བྱ་བ་ཤིང་ལྗོན་པ་དེ་དག་མིག་བཙུམས་པ་དང་ཕྱེ་བ་ལྟ་བུ་མཐོང་སྟེ། མཐུ་དང་སྟོབས་ཤིན་ཏུ་ཆེ་བ་དེས་རྣམ་པ་དེ་ལྟ་བུའི་ཚལ་གྱི་ནང་རྣམས་ན་དགའ་བར་བྱེད་དོ། །དེ་ནས་ཡང་ལྷ་དང་ལྷ་མོའི་ཚོགས་དུ་མས་ཡོངས་སུ་བསྐོར་ཅིང་། མིག་དང་སྙིང་ལྟད་མོས་གཡེངས་པ་དག་ཚལ་གླུ་དབྱངས་ལེན་པའི་ཀུན་དགའི་ར་བ་ཞེས་བྱ་བ་དེར་འགྲོ་བར་བྱེད་དོ། །དེའི་ཕྱི་བཞིན་དུ་ཡང་ལྷ་འབུམ་ཕྲག་དུ་མ་རི་རབ་ཀྱི་གཤོང་དག་ན་སིལ་སྙན་དང་སྒྲ་དབྱངས་སྣ་ཚོགས་འབྱིན་ཅིང་འདོང་བར་བྱེད་དོ། །ཕན་ཚུན་བྲག་ཅ་འབྱུང་བའི་སྒྲ་འབྱིན་པ་དེ་དག་རི་རབ་ཀྱི་ནང་གི་ཁྲོད་ནས་ཀུན་ནས་གླུ་དབྱངས་འབྱུང་བ་ལྟ་བུར་བྱེད་ཅིང་འགྲོ་བར་བྱེད་དོ། །དེ་ལྟར་དེ་འགྲོ་བ་ན་ལྷ་གཞན་ཚལ་དང་ཉེ་བའི་ཚལ་རྣམས་ཀྱི་ནང་{{page:{number:1027,folio:278a,volume:69}}}ན་རྩེ་ཞིང་དགའ་བར་བྱེད་པ་གང་ཡིན་པ་དེ་དག་སྒྲ་ཤིན་ཏུ་སྙན་ཞིང་ཡིད་འཕྲོག་པ་དེ་ཐོས་ནས། བརྒྱ་བྱིན་གཉིས་པ་ལྟ་བུ་གཞན་འདི་སུ་ཞིག་ཡིན་སྙམ་ནས་འགྲོ་བར་བྱེད་དོ། །ཤིན་ཏུ་མགུ་བ་དེས་དེ་མངོན་པར་མཐོང་ནས་ཡིད་ངོ་མཚར་ཆེར་སྐྱེས་པ་དེའི་དྲུང་དུ་རྒྱུག་པར་བྱེད་དོ། །ལྷ་ཕན་ཚུན་དགའ་བ་སྐྱེས་པ་དེ་རྣམས་ཀྱིས་དེ་མངོན་པར་མཐོང་ནས་ཁྱེད་ཚུར་ཤེག་ཁྱེད་ཚུར་ཤེག་འདི་ནི་བདག་ཅག་ཐམས་ཅད་པས་ལུས་ཤིན་ཏུ་ཆེ་ལ། བརྒྱ་བྱིན་ལྟ་བུ་གཞན་ཞིག་བདག་ཅག་གི་གནས་འདིར་བྱུང་ངོ་ཞེས་བརྗོད་དོ། །དེ་ནས་ལྷ་གཞན་དག་ཀྱང་རིངས་པར་ལྷ་དེ་དག་ག་ལ་བ་དེར་དོང་སྟེ། ལྷ་རྣམས་ཀྱིས་ཡོངས་སུ་བསྐོར་ནས་བཀུར་སྟི་བྱས། བྲོ་དང་གླུ་དང་། དགོད་པ་དང་སྒེག་པ་དང་རབ་ཏུ་དགའ་བའི་ཡིད་དང་། དེ་ལ་མཆོད་པ་བྱས་པའི་ཡིད་ཀྱིས་ཚལ་རབ་ཏུ་དགའ་བ་ཞེས་བྱ་བ་ག་ལ་བ་དེར་སྐྱེད་མོས་ཚལ་གྱི་དགའ་སྤྱོད་བྱེད་དུ་འདོང་བར་བྱེད་དོ། །ལྷ་དང་ལྷ་མོའི་ཚོགས་རབ་ཏུ་དགའ་བ་རྣམས། དགོད་ཅིང་བྲོ་རྡུང་བཞིན་དུ། དེ་ནས་ཡང་སྙིང་བསྙེན་བཀུར་བྱ་བ་ལ་ཞུགས་པ་དེ་དག་སླར་ལོག་སྟེ་དེ་ཉིད་ལ་ལྟ་བར་བྱེད་དོ། །དེ་ནས་དེས་ཀྱང་དེ་རྣམས་མངོན་པར་མཐོང་ནས་ཡིད་རབ་ཏུ་དགའ་བས་སྨྲས་པ། སྙིང་གཅུགས་པར་སྡུག་པ་ཁྱེད་རྣམས་ཀྱིས་བདག་དྲངས་ཏེ། ཁྱེད་ཀྱིས་བདག་གི་མདུན་དུ་དགའ་བ་འདི་ལྟ་བུ་སྦྱར་ན། ཀྱེ་བདག་ཅག་གང་དུ་འདོང་། དེ་ནས་ལྷ་དེ་རྣམས་ཀྱིས་གསར་དུ་སྐྱེས་པའི་ལྷ་དེ་ལ་འདི་ལྟར་བདག་ཅག་འདི་རྣམས་ནི་ཚལ་རབ་ཏུ་དགའ་བའི་ཀུན་དགའ་ར་བ་ཞེས་བྱ་བ་ལྷའི་མཆོག་ཏུ་ཉམས་དགའ་བའི་ཚལ་དེར་བདག་ཅག་འདོང་བར་བྱ་སྟེ། དེར་འདོད་པའི་ཡོན་ཏན་ལྔ་ལྷག་པར་སྤྱད་པར་བྱའོ། །དེ་ནས་ལྷ་དེས་སྔོན་མ་མཐོང་བའི་ཚལ་དེར་ཡང་ཡིད་ལྟད་མོ་ལ་ཞུགས་པར་ཡང་དང་ཡང་རིངས་པར་གྱུར་པའི་ཡིད་ཉིད་ཀྱིས་ཚལ་རབ་ཏུ་དགའ་བའི་ཀུན་དགའ་ར་བ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེ་ནས་ཚལ་དེ་རྒྱང་རིང་པོ་ཞིག་ན་ཉི་མའི་ཚལ་ལྟ་བུ་ཀུན་ནས་འོད་ཟེར་བཟང་པོས་རབ་ཏུ་འབར་བ་ལྟ་བུར་མཐོང་ངོ་། །དེ་ནས་ལྷ་གསར་དུ་སྐྱེས་པ་དེས་ཚལ་དེ་མངོན་པར་མཐོང་ནས་ཡང་དང་ཡང་མཆོག་ཏུ་དགའ་བ་སྐྱེས་པར་གྱུར་པའི་ཡིད་ཀྱིས་ཚལ་དེ་ག་ལ་བ་དེར་འདོང་བར་བྱེད་དོ། །དེ་ནས་དགའ་བ་རྣམ་པ་དུ་མ་ཡོད་པ་{{page:{number:1028,folio:278b,volume:69}}}ཚལ་བཞི་དག་དང་འཐུན་པ། ལེགས་པར་འབྱུང་བའི་ཚལ་དེར་ཕྱིན་པ་དང་བྱ་འབུམ་སྙེད་རྣམ་པར་སྒྲ་སི་ལི་ལི་འབྱིན་ཏེ། ཁ་ཅིག་ནི་སྒྲ་འབྱིན་པར་བྱེད། ཁ་ཅིག་ནི་འབོད་པར་བྱེད། ཁ་ཅིག་གིས་ནི་རྣམ་པ་དུ་མར་ཡོངས་སུ་བསྐོར་ནས་ཡིད་རབ་ཏུ་དགའ་བས་སྒྲ་འབྱིན་པར་བྱེད་དེ། དེ་ལྟར་ཚལ་དེ་རྣམས་ན་སྒྲ་འབྱིན་པར་བྱེད་དོ། །ཡང་ཕྱོགས་གཞན་ཞིག་ན་རི་སུལ་རྣམ་པ་སྣ་ཚོགས་ཡོད་པར་གསེར་གྱི་རྡོ་ལེབ་རྣམ་པ་དུ་མ་ལ་ཆུ་འབབ་པས་ཕོག་པའི་ཆུ་སྒྲ་དེ་དང་། བྱ་ངང་པ་དང་། ངུར་པ་དང་། ཀཱ་རཎྜ་བ་དག་ཆུ་འགྲམ་རྣམས་ན་སྒྲ་འབྱིན་ཏེ། ཆུ་བོ་དེ་རྣམས་ཀྱི་བྱ་དག་དེ་ལྟར་རྣམ་པ་དུ་མར་སྒྲ་འབྱིན་པ་ཐོས་སོ། །དེ་ནས་དེ་དག་གིས་ཀྱང་ཆུ་འབབ་པའི་སྒྲ་མངོན་པར་བརྟགས་ནས་ཆུ་འགྲམ་དེ་དག་ན་ལྷ་དང་ལྷ་མོའི་ཚོགས་ཀྱིས་བསྐོར་བའི་ལྷ་དེ་དག་དགའ་བར་བྱེད། རྩེ་བར་བྱེད་དགའ་དགུར་སྤྱོད་པར་བྱེད་ལ། ཚལ་དང་ཉེ་བའི་ཚལ་དག་ན་ཡང་མཆོག་ཏུ་བདེ་བ་མྱོང་བར་བྱེད་དོ། །དེ་ནས་ཡང་འདོད་པ་ལྔ་ལས་བྱུང་བའི་བདེ་བ་མྱོང་བར་བྱེད་ལ། ཡང་དཔག་བསམ་གྱི་ཤིང་གི་དྲུང་དུ་རྒྱུག་པར་བྱེད་དོ། །ཤིང་དེ་དག་ཀྱང་མངོན་པར་མཐོང་སྟེ། ཁ་ཅིག་ནི་ཟླ་བའི་འོད་ལྟར་ལྷན་པ་དང་ཁ་ཅིག་ནི་ཉི་མའི་འོད་ལྟར་གསལ་བ་ཡིན་ཏེ། ཤིང་དེ་རྣམས་ཀྱི་དྲུང་དག་ཏུ་ཡང་ལྷ་དེ་ལྷ་རྣམས་ཀྱིས་བསྐོར་ནས་དགའ་བར་བྱེད། དགའ་དགུར་སྤྱོད་པར་བྱེད་ཡུལ་ལྔའི་བདེ་བ་རྣམ་པ་དུ་མ་མྱོང་བར་བྱེད་དེ། འདོད་པའི་བདེ་བ་གང་བརྗོད་པར་ཡང་མི་ནུས་སོ། །དེ་དཔག་བསམ་གྱི་ཤིང་གི་ཚལ་དེར་ཡང་བདེ་བ་རྣམ་པ་མང་པོ་དུ་མ་མྱོང་ནས་པད་མའི་ཚལ་བྱ་ངང་པ་དང་། ངུར་པ་དང་ཀཱ་རཎྜ་བས་བརྒྱན་པ་ག་ལ་བ་དེར་བརྒྱ་བྱིན་བཞིན་དུ་མཆོག་ཏུ་དགའ་བའི་ལྷ་ཐམས་ཅད་ཀྱིས་ཡོངས་སུ་བསྐོར་བའི་ལྷ་དེ་ཡང་ཡིད་རབ་ཏུ་དགའ་བས་འདོང་བར་བྱེད་དོ། །དེ་ནས་དེར་ཡང་ལྷའི་འདོད་པའི་བདེ་བ་སྤྱད་ནས། རི་བོའི་རྩེ་མོ་མཐོ་བརྩེགས་ཞེས་བྱ་བའི་རི་བོའི་རྩེ་མོ་ག་ལ་བ་དེར་འདོང་བར་བྱེད་དོ། །གླུ་ལེན་བྲོ་རྡུང་འཛུམ་ཞིང་སྒེག་པར་ལྷ་དང་ལྷ་མོ་གྲོགས་སུ་གྱུར་པ་ཕན་ཚུན་ཡིད་གཅུགས་པ། གཅིག་ལ་གཅིག་གནོད་པ་མི་བྱེད་ཅིང་སྙིང་དུ་སྡུག་པ་རྣམས་ཤིན་ཏུ་བདེ་བ་མྱོང་བར་བྱེད་དོ། །རི་བོའི་རྩེ་མོ་མཐོ་བརྩེགས་ཞེས་བྱ་བ་རྩེ་མོ་སྣ་ཚོགས་པ་དེ་ལ་འཛེགས་ནས། ཡོན་ཏན་ཐམས་ཅད་དང་ལྡན་པ། འབབ་{{page:{number:1029,folio:279a,volume:69}}}ཆུ་དང་མཚེའུ་དང་ལྟེང་ཀ་སྣ་ཚོགས་ཀྱིས་བརྒྱན་པ་དང་ལྷའི་པད་མའི་ཚལ་དང་ལྡན་ཞིང་དེས་ཀྱང་བརྒྱན་པ། པད་མའི་ཚལ་དེ་ན་ཡང་པད་མ་མང་པོས་མཛེས་པར་བྱས་པ། བྱའི་ཚོགས་འབུམ་ཕྲག་དུ་མ་ལྡིང་བ། ཤིན་ཏུ་བདེ་བ་དང་ལྡན་ཞིང་ཡིད་ཤིན་ཏུ་བདེ་ལ་མཆོག་ཏུ་དགེ་སྟེ། ལེགས་པ་མཆོག་གིས་ཤིན་ཏུ་འབར་བ་རྣམས་མཐོང་ནས། ལྷ་དེ་རྣམས་དང་ལྷན་ཅིག་སྐྱེད་མོས་ཚལ་དང་། ཉེ་བའི་ཚལ་དང་། བུང་བ་སྦྲང་རྩི་འབྱུང་བའི་ཚལ་དང་དཔག་བསམ་གྱི་ཤིང་གི་ཚལ་དང་བྱ་སྣ་ཚོགས་སྒྲ་འབྱིན་པར་བྱེད་པ་རྣམས་ཀྱི་ནང་ན་དགའ་བར་བྱེད། རྩེ་བར་བྱེད་དགའ་དགུར་སྤྱོད་པར་བྱེད་དོ། །རི་བོའི་རྩེ་མོ་མཐོ་བརྩེགས་རི་ཟོམ་སྣ་ཚོགས་ཡོད་པ་དེ་ན་ལས་ལེགས་པར་བྱས་པ་དེ་དེར་ཡང་ཡུན་རིང་དུ་རྩེས་ན། དེ་ནས་ཡང་ལྷ་དེ་རྣམས་དང་ལྷན་ཅིག་སྐྱེད་མོས་ཚལ་གྱི་དགའ་སྤྱོད་བྱེད་དུ་རང་གི་གནས་དེ་ཉིད་ལ་རྟོག་པར་བྱེད་དེ། གསར་དུ་སྐྱེས་པའི་ཡིད་ལྟད་མོ་ལ་ཞུགས་པ་ལྷ་ཕྱི་བཞིན་འབྲང་བ་སྟོང་སྙེད་ཀྱིས་བསྐོར་ཅིང་། ཐམས་ཅད་དུ་ཡང་དེ་དག་ཉིད་ཀྱིས་ཡོངས་སུ་བསྐོར་བ་རྣམས་བརྒྱ་བྱིན་བལྟ་བའི་ཕྱིར་ལྷའི་འདུན་ས་ཆོས་བཟང་ག་ལ་བ་དེར་འདོང་བར་བྱེད་དོ། །དེ་ནས་རིན་པོ་ཆེ་སྣ་ཚོགས་ཀྱིས་བརྒྱན་པ། རིན་པོ་ཆེའི་ཁང་བཟངས་ལན་ཀན་སྣ་ཚོགས་ཀྱིས་བསྐོར་བ་སྔར་བསྟན་པ་དང་འཐུན་པ་ཆོས་བཟང་དུ་ཕྱིན་པ་དང་། དེ་ནས་ལྷའི་དབང་པོ་བརྒྱ་བྱིན་གྱིས། ལྷ་དེ་མངོན་པར་མཐོང་ནས་རིམ་གྲོ་བྱས་ཤིང་འདི་ལྟར་ཚིགས་སུ་བཅད་དེ་སྨྲས་པ། འདི་དག་ལེགས་བྱས་འབྲས་བུ་སྟེ། །ད་ལྟར་ལེགས་པར་གནས་པ་ཡིན། །དེ་ནི་ཟད་ནས་ལྷ་ཡུལ་ནས། །ཁྱོད་ནི་ལོག་པར་ལྟུང་བར་བྱེད། །ལས་ཀྱིས་ཉམས་ཏེ་ལྟུང་བ་དག །གང་དང་གང་དུ་སྐྱེ་འགྱུར་གང་། །དེ་ནི་ཕྱིས་ནི་གདུང་མེད་པར། །ཁྱོད་ཀྱིས་དེ་ལྟར་བྱ་བ་ཡིན། །བདེ་ལ་སེམས་ནི་ཆགས་གྱུར་ཅིང་། །བག་མེད་པ་ཡིས་ཉམས་གྱུར་ནས། །མ་བྱས་བདུད་ཀྱི་དབང་གྱུར་པ། །ལྷ་རྣམས་སེམས་ཅན་དམྱལ་བར་འགྲོ། །གཅིག་གིས་ལྟུང་བ་མཐོང་ནས་སུ། །སྐྱེ་བོ་ཇི་སྟེ་ཡིད་མི་འབྱུང་། །བདག་ཀྱང་ལྟུང་བ་འདི་དག་གིས། །རྣམ་པ་ཀུན་དུ་ལྟུང་དུ་དོགས། །གང་ཞིག་རིང་ནས་འཇིགས་མཐོང་སྟེ། །སྒྲུབ་པ་དག་ལ་འབད་བྱེད་པ། །དེ་ནི་འཆི་བའི་དུས་ཀྱི་ཚེ། །གནོད་དང་བྲལ་ཏེ་འཇིགས་པ་མེད། །གང་ཞིག་རིང་ནས་བག་མེད་པས། །{{page:{number:1030,folio:279b,volume:69}}}བློ་ངན་འཇིགས་པར་མི་སེམས་པ། །ཕྱི་ནས་ཉོན་མོངས་བྱུང་ཚེ་དེ། །ཕྱི་ནས་གདུང་བས་སྲེག་པར་འགྱུར། །ལྷ་ཡུལ་ནས་ནི་ངེས་པར་གོ། །ཀུན་ནས་དངོས་པོ་ལྷུང་བར་འགྱུར། །འདོད་པའི་དབང་གྱུར་དེ་རིག་ན། །འདི་ལ་ནམས་ཀྱང་ལྟུང་བ་མེད། །སེམས་ཅན་འདོད་པས་བསླུས་པ་དང་། །འདོད་པས་རྣམ་པར་རྨོངས་པ་དང་། །འདོད་པའི་ཞགས་པས་དྲངས་གྱུར་པ། །དེ་དག་རྟག་ཏུ་དམྱལ་བར་ལྟུང་། །རྟག་ཏུ་ཉོན་མོངས་འདི་རིག་ནས། །བདག་ལ་ཕན་པར་བྱེད་པའི་ཡིད། །ཤིན་ཏུ་དུལ་བའི་ཡིད་ཀྱིས་ནི། །ལྷ་རྣམས་གདུང་བར་མི་འགྱུར་རོ། །ཡིད་ཀྱི་དུག་དང་འདོད་ཤུགས་ཀྱིས། །རྣམ་པ་ཀུན་དུ་ཟིན་པ་གང་། །འཆི་བདག་དབང་གྱུར་རྨོངས་པ་དེ། །སྐྱེ་བོ་འདོད་པའི་མེ་ཡིས་ཉམས། །འཆི་བའི་ཚེ་ན་གཉེན་འདབ་དང་། །མཛའ་བཤེས་རྩ་ལག་གཉེན་འདུན་དང་། །འབྲལ་བའི་སྡུག་བསྔལ་གང་བྱུང་བ། །དེ་ནི་བཤད་པར་མི་ནུས་སོ། །དེ་ནི་འཆི་བར་ཉེ་གྱུར་ཏེ། །རི་བོ་བཞིན་དུ་ལྟུང་བ་ན། །བཟློག་པར་མི་ནུས་སྟོབས་ལྡན་པ། །མི་རྣམས་ཀྱིས་ནི་འདྲེན་པར་བྱེད། །སྡུག་པ་དང་ནི་འདུ་གྱུར་ལ། །རྣམ་པ་ཀུན་དུའང་འབྲལ་བར་གྱུར། །དེ་ནི་རིག་ནས་ལྷ་མཆོག་གིས། །བག་མེད་རྣམས་ལ་ཆགས་མ་བྱེད། །དབང་པོ་རྟག་ཏུ་འདོད་རྣམས་ཀྱིས། །འདིར་ནི་ནམས་ཀྱང་ངོམས་མི་མྱོང་། །ཇི་ལྟར་མེར་ནི་མར་བླུགས་བཞིན། །སྲེད་པ་རྟག་ཏུ་འཕེལ་བར་གྱུར། །འདི་ལྟར་སྒོ་རྣམས་སྣ་ཚོགས་ཀྱིས། །སྲེད་པའི་འཇིག་རྟེན་འཇིག་བྱེད་པ། །མི་རྣམས་རྟག་ཏུ་སེམས་དམྱལ་དང་། །ཡི་དགས་དུད་འགྲོའི་ནང་དུ་འཁྱམ། །འཆི་དང་སྐྱེ་བོའི་འཕྱང་མོ་ལ། །མི་མཁས་སྐྱེ་བོ་ཉོན་མོངས་པ། །དེ་ནི་རིག་ནས་སྲེད་བྲལ་ཏེ། །འགྲོ་བ་མཆོག་ཏུ་དེ་འགྲོའོ། །བརྟན་པོ་བཅིངས་ལས་ངེས་གྲོལ་བ། །མྱ་ངན་བྲལ་ཞིང་གནོད་དང་བྲལ། །གང་ཞིག་སྲེད་པའི་དབང་མི་འགྲོ། །དེ་ནི་རྟག་ཏུ་བདེ་བར་འདུག །གང་དག་གནས་སྐབས་ཐམས་ཅད་དུ། །ཡེ་ཤེས་ལ་ནི་ཡིད་ཉེ་བ། །མཁས་པ་དེ་ནི་སྐྱེ་བ་ཡིན། །སྡུག་བསྔལ་ཞགས་པས་དེ་མི་འཆིང་། །གང་དག་ཡིད་ལ་མཚན་མ་མེད། །གང་དག་སྲེད་པས་ཡིད་བྱུང་བ། །དེ་ནི་དགོན་པའི་དྲི་མ་བྲལ། །བདེ་བ་འབྱུང་བའི་མཆོག་ཅིག་ཐོབ། །གང་དག་སྡུག་བསྔལ་མི་སྐྱོ་ཞིང་། །གང་དག་བདེ་ལ་ཆགས་མི་བྱེད། །བདེ་སྡུག་ལས་ནི་གྲོལ་བ་དེ། །མྱ་{{page:{number:1031,folio:280a,volume:69}}}ངན་འདས་པའི་གྲོང་ཁྱེར་འགྲོ། །བྱམས་པ་དང་ནི་སྙིང་རྗེ་ཡིས། །མི་རྣམས་རྟག་ཏུ་སེམས་ལྡན་པ། །རྒྱུ་འབྲས་དེ་ཉིད་ཤེས་པ་དེ། །སྡུག་བསྔལ་ཞགས་ལས་ངེས་པར་འབྱུང་། །གང་དག་ཀུན་ཏུ་རྟོག་པ་ལ། །ཡིད་མི་དགའ་སྟེ་སྐྱོན་སྤངས་པ། །དེ་དག་སྐྱོན་གྱི་འཇིགས་ལས་གྲོལ། །གནས་མཆོག་དམ་པར་འགྲོ་བར་འགྱུར། །འདུ་བ་དག་ལ་འབྲལ་བ་ཡོད། །ལང་ཚོ་ལ་ཡང་རྟག་ཏུ་རྒ། །འཚོ་བ་ལ་ཡང་རྟག་ཏུ་འཆི། །གཞི་འདི་དག་ནི་རྟག་ཏུ་གནས། །ལྷ་ཡུལ་ནས་ནི་ལྟུང་བ་དེ། །མི་བཟད་ཁད་ཀྱིས་མངོན་དུ་འོང་། །དེ་ནི་བསམས་ཏེ་བག་མེད་པ། །ཁྱོད་ཀྱིས་ནམས་ཀྱང་བསྟེན་མི་བྱ། །རྨོངས་པ་གང་ཞིག་ཐབས་མེད་པས། །བདེ་བ་རྟག་ཏུ་ཚོལ་བྱེད་པ། །བྱེ་མ་རྣམས་ལས་འབྲུ་མར་ལྟར། །དེ་ནི་རྟག་ཏུ་རྙེད་མི་འགྱུར། །བག་མེད་རྟག་ཏུ་དགའ་བ་གང་། །དེ་ལ་བདེ་བའི་སྐལ་བ་མེད། །སྡུག་བསྔལ་ཤིང་གི་དྲུང་གཅིག་པོ། །ཤིན་ཏུ་མི་བཟད་བག་མེད་ཡིན། །ཆོས་དང་ཆོས་མིན་ངེས་པ་ཉིད། །འདི་སྟེ་བདག་གིས་ཁྱོད་ལ་བསྟན། །ཁྱོད་ཀྱི་ཡིད་ཀྱིས་དེ་ཟུང་ཤིག །ཕྱིས་ནི་གདུང་བར་མ་བྱེད་ཅིག །རྨོངས་པ་གང་ཞིག་བླ་མའི་ཚིག །ཕན་པ་ཉིད་ནི་འཛིན་མི་བྱེད། །ཕྱིས་དེ་ཉོན་མོངས་བྱུང་བའི་ཚེ། །རང་གི་སེམས་ཀྱིས་གདུངས་པར་བྱེད། །བྱེ་བ་ཐེར་འབུམ་སྟོང་ཕྲག་དང་། །ས་ཡ་དང་ནི་དུང་ཕྱུར་དག །གྲངས་མེད་པ་ཡི་ལྷ་རྣམས་ནི། །བག་མེད་པ་ཡིས་རྣམ་པར་བསླུས། །ངེས་པར་མི་རྟག་མེ་ཡིས་སུ། །བསྐལ་མཐར་རི་མཆོག་འདི་སྲེག་ན། །དབུ་བ་ཆུ་ཤིང་ལྟ་བུ་ཡི། །ལྷ་རྣམས་གང་ཞིག་སྨོས་ཅི་དགོས། །འདུ་བྱས་སྐྱེ་དང་གཡོ་བ་གང་། །དེ་ནི་སྲེད་པར་ཅུང་ཟད་མེད། །གང་ཞིག་རྟག་པའམ་བདེ་འགྱུར་བ། །དེ་ཡི་གནས་ནི་ཡོད་མ་ཡིན། །ཇི་ལྟར་བག་མེད་པ་ཡིས་འཕྲོགས་པ་ཡི། །གསར་བྱུང་ལྷ་དེ་ལ་ནི་ཐབས་དུ་མས། །བརྒྱ་བྱིན་དེས་ནི་དེ་སྐད་ཕན་བཏགས་ཀྱང་། །དེ་ལྟར་ཚིག་གཅིག་ཙམ་ཡང་མ་ཟིན་ཏོ། །དེ་ནས་བརྒྱ་བྱིན་གྱིས་དེ་རིག་ནས་མི་སྨྲ་བར་འདུག་གོ། །ལྷ་དེས་ཀྱང་བརྒྱ་བྱིན་དེ་ལ་སྤྱི་བོས་ཕྱག་འཚལ་ཏེ། སིལ་སྙན་དང་རོལ་མོའི་སྒྲ་དང་གླུ་དབྱངས་སྣ་ཚོགས་ལ་ཡིད་ཆགས་པའི་ལྷ་འབུམ་སྙེད་ཀྱིས་ཡོངས་སུ་བསྐོར་ཏེ། ལྷ་དེ་རྣམས་ཉིད་དང་ལྷན་ཅིག་རང་གི་གནས་ག་ལ་བ་དེར་འདོང་བར་བྱེད་དོ། །{{page:{number:1032,folio:280b,volume:69}}}ནགས་ཚལ་དང་། པད་མ་དང་། ཆུའི་ལྟེང་ཀ་དང་། པད་མའི་ཚལ་རྣམས་ཀྱིས་བརྒྱན་པ་དང་། ལྷའི་རོལ་མོའི་སྒྲ་འབྱིན་པ་ཤིན་ཏུ་ཉམས་དགའ་བ་དང་། འབབ་ཆུ་འབུམ་སྙེད་ཀྱིས་བརྒྱན་པ་དང་། བྱ་སྒྲ་འབྱིན་པ་ཤིན་ཏུ་ཡིད་དུ་འོང་བ་དག་མཐོང་ངོ་། །དེ་ལྷ་རྣམས་ཀྱིས་མཆོད་ཅིང་བདེ་བ་དུ་མ་དག་མྱོང་བ་ན། རིའི་གསབ་གསེབ་དེ་དག་ན་རིན་པོ་ཆེའི་འོད་ཀྱི་ཕྲེང་བ་ལང་ལོང་འབར་བ། ཤིན་ཏུ་བདེ་བ་རྣམ་པ་དུ་མ་དག་མཐོང་བ་དང་སྐྱེད་མོས་ཚལ་དུ་དགའ་སྤྱོད་བྱེད་དུ་འདོང་བར་བྱེད་དོ། །བག་མེད་པ་རྣམ་པ་དུ་མས་ཡིད་ཕྲོགས་པ། འདོད་པ་ལ་སེམས་ཆགས་པ་རྣམས་འདོད་པའི་མེས་བསྲེགས་པ་ན། ཡིད་འབྱུང་བའི་རྟེན་དབང་པོ་ལྔ་ལས་བྱུང་བའི་མེ་ལྕེ་ལྔ་པོ་དེས་སྲེག་པར་བྱེད་ཀྱང་མི་རིག་སྟེ། དགྲ་ལྟར་མི་མངོན་ལ། བཤེས་གཉེན་གྱི་གཟུགས་ཅན་དགྲ་མ་རུངས་པ་དེ་དང་ཡང་ལྷན་ཅིག་དགའ་བར་བྱེད་དོ། །དེ་ལྟར་ལྷ་དེ་ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོ་ཡང་དག་པར་མྱོང་བར་འགྱུར་བའི་ལས་ཟད་པར་མ་གྱུར་པ་དེ་སྲིད་དུ། ལྷ་དེ་རྣམས་དང་ལྷན་ཅིག་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་དེ། དུག་གི་ཆུ་བོས་དེད་པར་བྱེད་དོ། །དེ་དག་ཟད་ནས་ལས་ཉེ་བར་འགྲོ་བ་ཇི་ལྟ་བ་བཞིན་སེམས་ཅན་དམྱལ་བ་དང་། ཡི་དགས་དང་། དུད་འགྲོ་རྣམས་ཀྱི་ནང་དུ་སྐྱེ་བར་འགྱུར་རོ། །གལ་ཏེ་བརྒྱ་ལ་ལས་ལེགས་པར་བྱས་པ་གཞན་ཞིག་གིས་མི་རྣམས་ཀྱི་ནང་དུ་སྐྱེས་ན། དེ་ལས་དེ་དང་རྒྱུ་འཐུན་པར་རྟག་ཏུ་བདེ་བ་དང་ལྡན་པར་འགྱུར་ཞིང་བྱད་གཟུགས་བཟང་པོ་དང་ལྡན་པ་དང་། ཡོན་ཏན་དུ་མ་དང་ལྡན་པའི་རིགས་སུ་སྐྱེ་བ་དང་། སྐྱེ་བོ་ཐམས་ཅད་ཀྱིས་བཀུར་བ་དང་ཚེ་གཅིག་གི་བར་དུ་རྒྱལ་པོའི་ཡང་གནང་ཆེན་བྱེད་པར་འགྱུར་བ་མཐོང་ངོ་། །དེ་ནས་དགེ་སློང་ལས་ཀྱི་འབྲས་བུ་རྣམ་པར་སྨིན་པ་ཤེས་པ་དེས། ལྷ་རྣམས་ཀྱི་གནས་ལ་རྟོག་པར་བྱེད་དེ། དེས་ཐོས་པ་ལས་བྱུང་བའི་ཤེས་པས་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་མ་འདྲེས་པ་ཞེས་བྱ་བ་ཇི་ལྟར་འདུག་པ་མཐོང་ངོ་། །དེར་སེམས་ཅན་དག་ལས་གང་གིས་སྐྱེ་བར་འགྱུར་སྙམ་ནས། དེས་ཐོས་པ་ལས་བྱུང་བའི་{{page:{number:1033,folio:281a,volume:69}}}ཤེས་པས་བརྟགས་ན། དགེ་བ་སེམས་བཟང་པོ་དང་ལྡན་པ་རྒྱུ་དང་འབྲས་བུ་ལ་ཤིན་ཏུ་ཡིད་ཆེས་པ་གང་གིས་ཚུལ་ཁྲིམས་རྣམ་པ་བདུན་བསྲུངས་པ། སེམས་ལ་སྙིང་རྗེས་བརླན་པའི་ཡིད་དང་ལྡན་པ། སྡིག་པའི་གྲོགས་པོ་དང་མི་འདྲེ་བ། མི་དགེ་བ་སྤྱོད་པ་དང་ལྷན་ཅིག་སྨྲ་བར་མི་བྱེད་པ། དཀོན་མཆོག་གསུམ་ལ་རྟག་ཏུ་དད་པ་དང་ལྡན་པ། ཡིད་ཞི་ཞིང་ཡིད་ཤིན་ཏུ་མཉམ་པར་བཞག་པ་བློ་མ་གཡེངས་ཤིང་མ་འདྲེས་པར་གནས་པ། ཡ་མཚན་ཅན་འདོད་ནས་རིགས་ནས་རིགས་སུ་མི་འགྲོ་བ། སེམས་ཅན་ཐམས་ཅད་ལ་སྙན་པར་སྨྲ་བ། དུས་སུ་སྨྲ་བ། བདེན་པར་སྨྲ་བ། བླ་མ་རྣམས་ལ་རིམ་གྲོར་བྱེད་པ་དང་། དམ་པའི་ཆོས་ཉན་ཅིང་ལྟ་བའི་ངང་ཚུལ་ཅན་དུ་གྱུར་པ། སྦྱིན་པ་དང་ཚུལ་ཁྲིམས་ཅི་ནུས་སུ་བསྲུང་བར་འགྱུར་ཏེ། དེ་ལམ་དུ་འགྲོ་བ་ན་གཞན་གྱི་རྩྭ་ཙམ་ཡང་རྐུ་སེམས་དག་གིས་ལེན་པར་མི་བྱེད་ལ་སྦལ་པ་དང་། སྲོག་ཆགས་དུན་དྷུ་བྷ་རྣམས་ལ་ཡང་ལྟ་ཞིང་རྟོག་པར་བྱེད་དེ། འདི་ལྟར་བདག་གིས་དེ་དག་གསད་པར་མི་བྱའོ་སྙམ་ནས་གང་གི་ཕྱིར་སྲོག་ཆགས་ཐམས་ཅད་ཀྱི་གཅེས་ཆེན་དམ་པ་ནི་སྲོག་ཡིན་ཏེ། གཞི་དེ་ཡིད་ལ་རྩེ་གཅིག་ཏུ་བྱས་ནས་སྲོག་ཆགས་རྣམས་ལ་རབ་ཏུ་འབད་དེ་སྲུང་བར་བྱེད་དོ། །ཇི་ལྟར་ན་སྲོག་གཅོད་པ་སྤངས་པ་ཡིན་ཞེ་ན། ཁ་ཟས་ཀྱི་བདེ་བར་བྱ་བའི་དོན་དུ་གལ་ཏེ་ཤའམ་ཁ་ཟས་གཞན་ཞིག་བླངས་པ་དང་གང་གིས་དེའི་སྲོག་ཆད་དེ་གཞན་དུ་འགྱུར་བ་དེ་ཡང་ཚ་བའི་རྐྱེན་ནམ། ཡུན་རིང་དུ་ལོན་པའི་རྐྱེན་གྱིས་སྲིན་བུས་གང་ལ་སྲིན་བུ་དེ་དག་དེ་ནས་ཕྱུང་ན་ནི་གོར་མ་ཆག་པར་འཆི་བར་འགྱུར་བས་བདག་ནི་ཤི་ཡང་བླའི། སྲོག་ཆགས་འདི་དག་ནི་འཆི་བར་མི་འགྱུར་ཞིང་སྲོག་ཆགས་རྣམས་ཀྱི་སྲོག་ཆད་པར་མ་གྱུར་ཅིག་སྙམ་ནས། དེ་བདག་ཉིད་ཀྱི་སྲོག་ཡོངས་སུ་གཏོང་བར་བྱེད་ཀྱི། ཁ་ཟས་དེ་དག་ལས་སྲིན་བུ་འབྱིན་པར་མི་བྱེད་དེ། དེ་ལྟར་སྐྱེས་བུ་དམ་པ་དེ་ཁ་ན་མ་ཐོ་བ་རྡུལ་ཙམ་ལ་ཡང་འཇིགས་པར་ལྟ་ཞིང་རྒྱུ་ཚོལ་བ་ལྷུར་བྱེད་པ་ཡིན་ནོ། །ཇི་ལྟར་ན་མ་བྱིན་པར་ལེན་པ་སྤངས་པ་ཡིན་ཞེ་ན། དེ་ལྟར་སྐྱེས་བུ་དགེ་བ་སེམས་ཅན་ཐམས་ཅད་{{page:{number:1034,folio:281b,volume:69}}}ལ་ཕན་པ་ལྷུར་བྱེད་པ་དེ་གཞན་གྱི་བདག་ཉིད་ཀྱི་དོན་དུ་ཡོངས་སུ་བཟུང་བ་དེ་ལས་མ་བྱིན་པར་ལེན་པར་འགྱུར་རོ་སྙམ་ནས། ཞིང་ངམ་ཀུན་དགའ་ར་བའམ་གྲོང་རྡལ་དག་ལ་གདབ་པར་བསྡོགས་པའི་བ་ལང་གི་ལྕི་བའི་ཐལ་བ་ཙམ་ཡང་ལེན་པར་མི་བྱེད་པ་ཡིན་ཏེ། དེ་ལྟར་མ་བྱིན་པར་ལེན་པ་ཤིན་ཏུ་ཕྲ་མོ་ཡང་སྤོང་བར་བྱེད་ལ་ཚུལ་ཁྲིམས་མ་འདྲེས་པ། མ་ནོགས་པ་སྡིག་པ་མེད་པ་སྐྱོན་མེད་པ་ལ་སྤྱོད་དོ། །དེ་དེ་ལྟར་སྤྱོད་སྤྱོད་པ་ལས་ལུས་དང་བྲལ་ནས་བདེ་འགྲོ་མཐོ་རིས་ཀྱི་འཇིག་རྟེན་སུམ་ཅུ་རྩ་གསུམ་པའི་ལྷ་རྣམས་ཀྱི་ནང་མ་འདྲེས་པའི་གནས་སུ་སྐྱེ་བར་འགྱུར་རོ། །དེར་སྐྱེས་ནས་ཀྱང་ཤིན་ཏུ་བདེ་བ་དང་ལྡན་པ། ལུས་ཉི་མ་བས་ལྷག་ལ་རང་གི་འོད་དང་ལྡན་པའི་ལྷ་དེ་ལས་ལེགས་པར་བྱས་ཤིང་བྱས་པ་བསགས་པ་སོ་སོ་ཡང་དག་པར་མྱོང་བར་འགྱུར་བའི་འབྲས་བུས་ལྷའི་བདེ་བ་དུ་མ་དག་མྱོང་བར་བྱེད་དོ། །ལྷའི་ཕྲེང་བ་དང་གོས་གྱོན་པ། ལྷ་འབུམ་སྙེད་ཀྱིས་ཡོངས་སུ་བསྐོར་བ་དེ་རིན་པོ་ཆེ་སྣ་བདུན་གྱི་ཚལ་དང་ནགས་ཚལ་བསྟེན་པར་བྱ་བ་རྣམས་ཀྱི་ནང་ན་ལྷའི་ཚོགས་དང་ལྷན་ཅིག་དགའ་བར་བྱེད་དོ། །དེ་ལྟར་ཤིན་ཏུ་བདེ་བ་དང་ལྡན་པ་ཡོངས་སུ་སྤྱོད་པ་དེ་རེས་འགའ་ཚལ་རོ་བརྒྱ་མཆོག་གིས་བསྟེན་པ་ཞེས་བྱ་བ་ག་ལ་བ་དེར་འདོང་བར་བྱེད་དོ། །དེས་དེ་མངོན་པར་མཐོང་ནས་ལྷག་པར་དགའ་བ་སྐྱེས་ཏེ། ལྷ་དེ་རྣམས་ཀྱིས་མཐོང་བ་དང་ཀྱེ་གང་གི་ཚལ་འདི་ཚལ་གཞན་དག་པས་ལྷག་པར་མཛེས་ལ། མེ་ཏོག་དང་། འབྲས་བུ་དང་། རི་སུལ་དང་། སྨན་ལྗོངས་དང་། ལྟེང་ཀ་དང་། འབབ་ཆུའི་དངོ་དང་། བྱ་སྒྲ་འབྱུང་བ་དང་། ས་རྣམ་པར་ཕྱེ་བ་དང་། རི་དགས་དང་། རི་དགས་ལས་ཁྱད་པར་འཕགས་པའི་རྒྱུ་གང་ཡིན་ཞེས་སྨྲས་སོ། །སྔོན་གྱི་ལྷ་གཞན་ཞིག་གིས་ཚིག་དེ་ཐོས་ནས་སྨྲས་པ། འདི་ལྟར་བདག་ཅག་གིས་གཞན་དང་གཞན་དག་ལས་འདི་སྐད་ཅེས་ཐོས་ཏེ། འདི་ལྟར་འཁོར་ལོས་སྒྱུར་བའི་རྒྱལ་པོ་ང་ལས་ནུ་ཞེས་བྱ་བ་གླིང་བཞི་དང་། གླིང་བར་རྣམས་སུ་ལོ་འབུམ་ཕྲག་དུ་མར་སྤྱོད་ཀྱང་འདོད་པ་རྣམས་ཀྱིས་ངོམས་པ་མེད་དོ། །འདོད་པ་རྣམས་ཀྱིས་ངོམས་པ་མེད་པ་དེ་རྒྱལ་ཆེན་བཞིའི་རིས་ཀྱི་ལམ་ན་འཁོར་{{page:{number:1035,folio:282a,volume:69}}}ལོས་དྲངས་ནས་ལྷའི་འཇིག་རྟེན་འདིར་འོངས་ཏེ། དེ་མིའི་བགྲང་བའི་ཚུལ་གྱིས་ལོ་འབུམ་ཕྲག་དུ་མར་ཉེ་བར་འཚོ་ཡང་འདོད་པ་རྣམས་ཀྱིས་ངོམས་པ་མེད་དོ། །དེ་གར་ཡང་འདོད་པས་ཆོག་མི་ཤེས་ནས་ལྷའི་འཇིག་རྟེན་འདིར་འོངས་ཏེ། བརྒྱ་བྱིན་གྱི་སྟན་གྱི་ཕྱེད་ལ་འདུག་ཀྱང་འདོད་པ་རྣམས་ཀྱིས་ངོམས་པ་མེད་དོ། །དེ་གང་གི་ཚེ་སྐྱེད་མོས་ཚལ་དུ་དགའ་སྤྱོད་བྱེད་དུ་འགྲོ་ལ། དེ་འདུག་པའི་དགའ་སྤྱོད་བྱེད་དུ་ཚལ་འདིར་འགྲོ་སྟེ། ཚལ་འདི་ནི་ཡོན་ཏན་དུ་མ་དང་ལྡན་ཞིང་བསྟེན་པ་དུ་མ་དང་ལྡན་པ་ཡིན་ནོ། །རྒྱུ་དེས་ན་ཡོན་ཏན་དུ་མ་དང་ལྡན་པའི་ཚལ་འདི་ནི་ད་དུང་དུ་ལྷག་པར་ཉམས་དགའ་བ་ཡིན་ནོ། །རྒྱལ་པོ་ང་ལས་ནུ་བརྒྱ་བྱིན་གྱི་སྟན་ལ་འདུག་པ་དེ་ཡང་རང་གིས་བྱས་པའི་ལས་ཟད་པ་དང་ལྷའི་གནས་དེ་ནས་ལྷུང་ངོ་ཞེས་བདག་ཅག་གིས་གཞན་དང་གཞན་དག་ལས་ཐོས་ཏེ། གཞན་དུ་ན་བདག་ཅག་གིས་ཚལ་འདི་མངོན་སུམ་དུ་མཐོང་བ་ནི་མ་ཡིན་ནོ། །དེ་ལྟར་ཚལ་འདི་ནི་ད་དུང་དུ་འདི་ལྟར་ཤིན་ཏུ་འབྱོར་པ་ཡིན་ནོ། །དེ་ནས་ལྷ་དེ་རྣམས་ཀྱིས་ཚིག་དེ་ཐོས་པ་དང་། ངོ་མཚར་དང་བྲལ་བ་རབ་ཏུ་དགའ་བའི་ཡིད་སིལ་སྙན་ཡན་ལག་ལྔ་དང་ལྡན་པས་དགའ་བར་བྱེད། རྩེ་བར་བྱེད། དགའ་དགུར་སྤྱོད་པར་བྱེད་ལ། འདོད་པའི་ཡོན་ཏན་རྣམ་པ་ལྔ་པོ་དུ་མ་དང་ལྡན་པའི་ཡིད་ཀྱི་ཚལ་དེར་འགྲོ་བར་བྱེད་དོ། །དེ་ལྟར་འགྲོ་བ་ན་དེའི་བྱ་ཤིན་ཏུ་རྩེ་བ་ཞེས་བྱ་བ་ལས་ལེགས་པར་བྱས་པས་བསྐུལ་བ་དེས་ལྷ་དེ་ལ་འདི་ལྟར་ཚིགས་སུ་བཅད་དེ་སྨྲས་པ། དེ་ཡི་རྒྱུ་སྟེ་སྲེད་པ་ཡིས། །འདོད་པ་རྣམས་ལ་ངོམས་མི་མྱོང་། །སྲེད་པས་ངོམས་པ་སྐྱེད་བྱེད་པ། །ཡིད་ཉིད་ངོམས་པར་མི་བྱེད་དོ། །འཆི་བ་ཉེ་བར་གནས་པ་འདི། །སྐྱེ་བོ་ཀུན་གྱིས་ཤེས་པར་བྱ། །དེ་བས་དེ་ཡི་ལན་བྱ་བ། །ཐབས་རྣམས་ཀུན་གྱིས་མི་ནུས་སོ། །ཤིན་ཏུ་དུས་ནི་རིང་ནས་ཀྱང་། །བདེ་བ་དུ་མ་དག་སྤྱད་ནས། །ངེས་པར་ལྷུང་བར་འགྱུར་བས་ན། །དེ་ལྟ་བས་ན་ཆོས་ལ་འབོད། །ཆོས་གཅིག་ཁོ་ན་སྐྱབས་ཀྱི་མཆོག །ཆོས་གཅིག་ཁོ་ན་རྟེན་གྱི་མཆོག །ཆོས་ཀྱིས་སྲོག་ནི་འཚོ་འགྱུར་ལ། །ཆོས་མ་ཡིན་པས་འཆི་བར་འགྱུར། །ཆོས་སྤྱོད་ཆོས་ལ་སྤྱོད་བྱེད་ཅིང་། །ཆོས་ཉིད་ལ་{{page:{number:1036,folio:282b,volume:69}}}ནི་སྟེན་བྱེད་ན། །དེ་ནི་བདེ་ལས་བདེ་འགྱུར་ལ། །སྡུག་བསྔལ་རྗེས་སུ་མཐོང་མི་འགྱུར། །ཆོས་མ་ཡིན་པར་སྤྱོད་པའི་མི། །གང་ཚེ་ཆོས་མིན་སྟེན་བྱེད་ན། སེམས་ཅན་དམྱལ་བར་དེ་རྟག་ཏུ། །ཡང་དང་ཡང་དུ་སྡུག་བསྔལ་འགྱུར། །ཇི་ཙམ་གནས་རྣམས་བསྟན་པ་ནི། །དེ་ཙམ་བརྒྱ་བྱིན་ཡུལ་ཡིན་ལ། །བརྒྱ་བྱིན་གནས་ནི་གཞན་མེད་དེ། །འདི་ལྟར་དེ་དག་ངེས་པ་ཡིན། །སུམ་ཅུ་རྩ་གསུམ་ཀུན་ནས་སུ། །གང་ན་ལྷ་རྣམས་འཆི་མེད་དང་། །ལོག་པར་ལྟུང་བའི་ལས་མེད་པ། །དེ་ནི་ཕྱོགས་འགའ་ཡོད་མ་ཡིན། །རྒྱུ་རྣམས་དུ་མར་འགྲོ་བ་དང་། །སྙིང་པོ་ངེས་པ་སྣ་ཚོགས་པ། །བརྒྱ་བྱིན་ཆོས་ནི་སྟོན་བྱེད་ཀྱང་། །ལྷ་རྣམས་སྟེན་པར་མི་བྱེད་དོ། །མཁས་པ་ལས་ནི་ཀཽ་ཤི་ཀ། །མཛོད་ཡིན་ཕྱིར་ན་ལུས་ཡིན་ལ། །པད་མ་ལ་ནི་དགའ་བས་ན། །སྡིག་པའང་རྣམ་པར་སྤོང་བར་བྱེད། །དེ་ནི་དམ་ཆོས་རྟག་ཏུ་འཆད། །ལྷ་རྣམས་ཀྱི་ནི་ཕ་འདྲ་ཡང་། །བག་མེད་པ་ཡིས་སེམས་འཁྲུགས་ཤིང་། །རྨོངས་པ་དེ་དག་འཛིན་མི་བྱེད། །དེ་ལྟར་ལྷ་དེ་དག་དང་བྱ་རྣམས་ཀྱིས་བརྗོད་པ་ཐོས་པར་གྱུར་དུ་ཟིན་ཀྱང་། །ངོ་བོ་ཉིད་ཀྱིས་བག་མེད་པས་ཀུན་ནས་ཕྲོགས་པའི་སེམས་ཡིན་པའི་ཕྱིར་སྐྱོ་བ་སྐྱེ་བར་ཡང་མི་འགྱུར་རོ། །དེས་དེ་དག་རྣམས་ལ་བརྩི་བགྲང་ཡང་མ་བྱས་པར་སླར་ཉིད་ཀྱང་ད་ལྟར་བའི་ཡུལ་གྱི་བདེ་བ་རྣམས་ཀྱིས་དགའ་བར་བྱེད་ཀྱི། གཞན་མཐོང་བ་ནི་མ་ཡིན་ནོ། །ཇི་སྲིད་དུ་འདོད་པ་སྡུག་པ་ཡིད་དུ་འོང་བ་བྱས་ཤིང་བསགས་པ་སོ་སོར་མྱོང་བར་འགྱུར་བའི་ལེགས་པར་བྱས་པའི་ལས་དེ་དག་རྣམས་ཟད་པར་མ་གྱུར་པའི་དུས་དེ་སྲིད་དུ། ལྷའི་རིགས་དེ་དག་རྣམས་སུ་འདོད་པའི་ཡུལ་ལྔ་ལ་དགའ་བར་བྱེད་དོ། །ཕྱི་ནས་ནི་ལྷའི་འཇིག་རྟེན་དེ་དག་ལས་འཆི་འཕོ་བར་འགྱུར་རོ། །ཤི་འཕོས་ནས་ཀྱང་ཇི་ལྟར་ལས་ཀྱི་ཉེ་བར་འགྲོ་བར་འགྱུར་བའི་དམྱལ་བ་དང་། ཡི་དགས་དང་། དུད་འགྲོ་རྣམས་སུ་སྐྱེ་བར་འགྱུར་རོ། །གལ་ཏེ་མི་རྣམས་དང་སྐལ་བ་འཐུན་པར་གྱུར་པ་མི་རྣམས་ཀྱི་ནང་དུ་སྐྱེས་པར་གྱུར་ན། དེ་རྟག་ཏུ་ཡང་མཆོག་ཏུ་སྐྱིད་པར་འགྱུར་བ་དང་མཆོག་ཏུ་དགེ་ལེགས་དང་ལྡན་པ་དང་ལོངས་སྤྱོད་མཆོག་དང་ལྡན་པ་དང་ཤིན་ཏུ་གཟུགས་བཟང་བ་དང་། སྐྱེ་བོ་རྣམས་ཐམས་ཅད་བྱམས་པར་ཡང་ལས་དེའི་རྒྱུ་འཐུན་པས་འགྱུར་རོ། །གཞན་ཡང་དགེ་སློང་ལས་ཀྱི་འབྲས་བུ་རྣམ་{{page:{number:1037,folio:283a,volume:69}}}པར་སྨིན་པ་ཤེས་པ་དེ་སུམ་ཅུ་རྩ་གསུམ་པའི་ལྷ་རྣམས་ཀྱི་ས་ལ་ཀུན་དུ་ལྟ་བར་བྱེད་པ་ན། ས་གཅིག་གི་ས་ཕྱོགས་ཀྱང་རུང་སྟེ། སུམ་ཅུ་རྩ་བཞི་པར་གྱུར་པ་ནི་དེས་མཐོང་བ་མེད་དོ། །ཇི་སྲིད་དུ་ལྷ་དང་བཅས་པའི་ས་རྣམས་ནི་སུམ་ཅུ་རྩ་གསུམ་པོ་དེ་དག་ཙམ་དང་ལྡན་པ་ཡིན་གྱི་འདི་དག་རྣམས་ཀྱི་ས་གཞན་འགའ་ཞིག་ཀྱང་ཡོད་པ་ནི་མ་ཡིན་ནོ། །བརྒྱ་བྱིན་ཡང་དེ་སྙེད་ཅིག་ལ་ནུས་པ་དང་ལྡན་པ་ཡིན་ཞིང་དེ་ཙམ་ལ་སྟོབས་དང་ལྡན་པ་ཡིན་ནོ། །དེ་དག་ལས་དགའ་བར་འགྱུར་བ་གཞན་ནི་མེད་དོ། །འདིས་དང་པོར་ལྷའི་རིས་འདི་དག་རྣམས་ལ་ཀུན་དུ་ལྟ་བར་བྱེད་དེ། རྒྱུ་དང་འབྲས་བུ་ཆ་འདྲ་བར་རྗེས་སུ་འབྲེལ་བར་ལས་ཀྱི་འབྲས་བུ་མཐོང་བ་དང་ཡང་དག་པར་ལྡན་པ་དེ་ས་རྣམས་ཐམས་ཅད་སོ་སོ་སོ་སོ་ལ་ཡང་ཀུན་དུ་བལྟས་ནས། འཁོར་བ་ལ་ཀུན་ནས་ཡིད་འབྱུང་བར་འགྱུར་ཏེ། འཆི་འཕོ་དང་སྐྱེ་བ་དང་སྡུག་པ་རྣམས་དང་རྣམ་པར་འབྲལ་བ་དང་མི་འཐུན་པ་རྣམས་དང་ཀུན་དུ་ཕྲད་པ་དང་། རྒ་བ་དང་། ན་བ་དང་། འཆི་བ་རྣམས་ཀྱི་ངམ་གྲོག་ཏུ་གྱུར་པ། ཤིན་ཏུ་ཉམ་ང་བའི་འཇིགས་པ་དུ་མ་རྣམས་ལ་ངེས་པར་ཞུགས་པ་ཡིན་པར་མངོན་དུ་ལེགས་པར་མཐོང་བའི་ཕྱིར་རོ། །རྣམ་པ་གཅིག་ལ་ཡང་སྡུག་བསྔལ་གྱི་ཆུ་བོ་དུ་མ་རྣམས་ཡིན་ཞིང་སྲེག་བཞིན་པ་རྣམས་ཀུན་ནས་མངོན་པར་མཐོང་བས་ངེས་པར་སྐྱོ་བ་སྐྱེ་བ་ཡིན་ཏེ། ཀྱེ་མ་བདག་ཅག་གི་འཇིག་རྟེན་ནི་ཤིན་ཏུ་ཉམ་ཐག་པ་ལ་ཞུགས་ནས་བགྲོད་པ་ཡིན་ནོ། །འདི་ལྟ་སྟེ་སྐྱེ་བ་དང་རྒ་བ་དང་ན་བ་དང་། འཆི་བའི་འཇིགས་པའི་ངམ་གྲོག་རྣམས་སུ་བྱིང་བར་གྱུར་ཏོ། །འོན་ཀྱང་ཀུན་དུ་རྟོགས་པ་ཡང་མ་ཡིན་ནོ། །འཁོར་བ་ལས་ནི་ངེས་པར་འབྱུང་བར་བྱ་བའི་ཐབས་ཀྱང་ཡོད་པ་མ་ཡིན་ནོ། །གང་དག་བདེ་བ་དང་། རྟག་པ་དང་། བརྟན་པ་དང་། ཐེར་ཟུག་དང་། ཡོངས་སུ་མི་འགྱུར་བར་གྱུར་པ་ཡང་ཅུང་ཟད་ཀྱང་ཡོད་པ་མ་ཡིན་ལ། བྱིས་པ་རྣམས་ནི་ཕལ་ཆེར་རྨོངས་པའི་ཕྱིར་ན། ཀུན་དུ་རིག་པ་ཡང་མ་ཡིན་པས་ལུས་ཀྱི་དོན་དུ་ཉེས་པར་སྤྱད་པ་མང་པོ་རྣམས་རབ་ཏུ་འབྱིན་པར་བྱེད་དོ། །འོན་ཀྱང་ལུས་ནི་རྣམ་པར་འཇིག་པར་འགྱུར་བ་ཡིན་ནོ། །ཉེས་པར་སྤྱོད་པའི་ལས་དེ་དག་རྣམས་ནི་ཕྱི་བཞིན་ཁོ་ནར་རྗེས་སུ་འབྲེལ་བར་འགྱུར་བ་ཡིན་ནོ། །དེ་ནས་དེའི་ཚེ་ན་དགེ་སློང་དེས་ཚིགས་{{page:{number:1038,folio:283b,volume:69}}}སུ་བཅད་པ་བརྗོད་པ་ཇི་ལྟར། མལ་ཆ་སྟན་སོགས་བསྙེན་བཀུར་གྱིས། །མ་ལུས་བཅོམ་པར་གྱུར་པ་ཡང་། །བདག་གིར་བྱེད་མཁན་བདག་ལུས་ལས། །ནམ་ཡང་འགའ་ཞིག་གིས་བྱས་མིན། །བྱས་པ་ཆུད་གཟོན་མི་བཟད་པ། །རྟག་པར་གླགས་ནི་ཚོལ་བྱེད་པའི། །ལུས་པོ་དགྲ་བོའི་དོན་དུ་ནི། །མཁས་རྣམས་སྡིག་པ་ག་ལ་བྱེད། །ནང་གི་ཚང་དང་དོན་མེད་པ། །མང་པོ་རྣམས་ནི་རྟག་འབྱེད་ཅིང་། །མི་གཙང་ཕུང་པོར་གྱུར་པ་ལ། །ལུས་ཞེས་མངོན་པར་བརྗོད་པ་ཡིན། །འཆི་བ་ཉེ་བར་གནས་པ་བཞིན། །དེ་ཉིད་སྤྱོད་པ་པོར་རིག་བྱ། །གསོན་པ་སྐད་ཅིག་ལས་གོང་དུ། །འགྲོ་བ་མེད་ཅིང་འགག་པ་དང་། །སྐད་ཅིག་རེ་རེར་ལུས་འདི་ནི། །རྙིང་པར་འགྱུར་ཞིང་སླར་ལྡོག་མེད། །དེ་ལྟ་ན་ཡང་སེམས་མེད་པའི། །བྱིས་པ་ལང་ཚོའི་རྒྱགས་པས་བསླུས། །ནོར་སྟོང་རྒྱགས་པས་དྲེགས་པ་ཡིས། །བདག་ལ་ཕན་པ་མིན་རྣམས་བྱེད། །དེ་ནི་འཆི་བར་ཉེར་ཕྱོགས་ན། །དེ་བཞིན་དེ་ཡང་སྡིག་པས་ས་སྲེག །གང་ལ་རྟག་པར་སྦྱིན་གཏོང་དང་། །ཉེར་ལོངས་སྤྱོད་པའི་སེམས་མེད་པའི། །ནོར་དེ་འཇུངས་པས་ཡོངས་བསྲུངས་ནས། །དེ་དག་ཆུད་ནི་འཛའ་བ་ཡིན། །གང་ཞིག་དམ་པའི་སེམས་ཀྱིས་ཟ། །བླ་མ་རྣམས་ལའང་སྦྱིན་བྱེད་པའི། །ནོར་དེ་རྣམས་ནི་མཛེས་པར་མཐོང་། །བཟློག་པ་རྣམས་ནི་རྩྭ་དང་མཚུངས། །སྦྱིན་པ་དྲི་མ་མེད་སྦྱིན་ན། །འཇིག་རྟེན་འདི་དང་ཕ་རོལ་དུའང་། །ནོར་དེ་ཉམ་ཆུང་རྣམས་ཀྱི་སྟོབས། །དམུས་ལོང་རྣམས་ལ་མིག་བཞིན་ནོ། །ཚུལ་ཁྲིམས་རྣམ་བདུན་བཟང་པོ་སྟེ། །གོ་འཕང་སླུ་བ་མེད་པ་ཡིན། །ཚུལ་ཁྲིམས་ཀྱིས་ནི་བསྲུངས་གྱུར་པའི། །སྐྱེས་བུ་ལྷ་ཡི་ནང་དུ་འགྲོ། །མཆོག་ཏུ་རྒྱ་ཆེའི་ཤེས་ལྡན་པ། །རྟག་ཏུ་ཉོན་མོངས་འཇོམས་ལ་དགའ། །དེས་ན་འཆི་བ་ཀུན་བཅད་ནས། །འཕོ་བ་མེད་པར་འགྲོ་བ་ཡིན། །སྲིད་མཚོ་ཤིན་ཏུ་འཇིགས་ཆེན་ལ། །དེ་ལྟར་ས་ཟམ་དེ་དག་མཐོང་། །བཞོན་པ་དེ་དག་ལ་ཞོན་པས། །སེམས་ལྡན་ཕ་རོལ་ཕ་རོལ་སྒྲོལ། །དེ་ལྟར་སྦྱིན་པ་དང་ཚུལ་ཁྲིམས་དང་ཤེས་རབ་རྣམས་ཀྱི་འབྲས་བུ་མངོན་པར་ཤེས་པར་འགྱུར་བ་དེ་ཁོ་ན་ཉིད་མཐོང་བ་དང་ལྡན་པ་རབ་ཏུ་འགྲོ་བར་འདོད་པའི་དགེ་སློང་དེས། དེ་དག་རྣམས་ལེགས་པར་མངོན་པར་མཐོང་བ་ཡིན་ནོ། །ཇི་ལྟར་དགེ་སློང་དེས་གཞན་བཅྭ་བརྒྱད་པ་འདི་ལ་ཀུན་དུ་གནས་ནས་འཁོར་བ་རྣམས་ཐམས་ཅད་ངེས་པར་ཡིད་འབྱུང་ངོ་། །མྱ་ངན་ལས་འདས་པ་ལ་སྤྱོད་པར་{{page:{number:1039,folio:284a,volume:69}}}འགྱུར་རོ། །བདུད་ཀྱི་ཡུལ་ལ་འདོད་པར་མི་འགྱུར་རོ། །གཞི་དེ་དག་རྣམས་རིག་པར་གྱུར་ནས་ཀྱང་ས་བླ་པའི་ལྷ་རྣམས་ཀྱིས་བར་སྣང་ལ་རྒྱུ་བའི་ལྷ་རྣམས་ལ་མངོན་དུ་ཤེས་པར་བྱེད་དོ། །དེ་དག་རྣམས་ཀྱིས་ཀྱང་འཇིག་རྟེན་སྐྱོང་བར་བྱེད་པ་བཞི་པོ་རྣམས་ལའོ། །དེ་དག་གིས་ཀྱང་རྒྱལ་ཆེན་རིགས་བཞི་པ་རྣམས་ལའོ། །དེ་དག་གི་རྣམས་ཀྱིས་ཀྱང་སུམ་ཅུ་རྩ་གསུམ་པ་རྣམས་ལའོ། །དེ་དག་རྣམས་ཀྱིས་ཀྱང་འཐབ་བྲལ་བ་རྣམས་ལའོ། །དེ་ལྟར་ཇི་སྲིད་དུ་འོད་གསལ་བ་རྣམས་ཀྱི་བར་དུ་ཀུན་ཏུ་རིག་པར་བྱེད་དོ། །སུམ་ཅུ་རྩ་གསུམ་པ་རྣམས་ཀྱི་ས་རྣམས་རྫོགས་སོ།། །།
