<?xml version='1.0' encoding='utf-8'?>
<text>
  <p id="1">
    <s id="1:1">[59a]རྒྱ་གར་སྐད་དུ།_ཨཱརྱ་ཙ་ཏུར་དྷརྨ་ནིར་དེ་ཤ་ན་ནཱ་མ་མ་ཧཱ་ཡཱ་ན་སཱུ་ཏྲ།_བོད་སྐད་དུ།_</s>
    <s id="1:2">འཕགས་པ་ཆོས་བཞི་བསྟན་པ་ཞེས་བྱ་བ་ཐེག་པ་ཆེན་པོའི་མདོ།_</s>
    <s id="1:3">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།_།</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན།_</s>
  </p>
  <p id="3">
    <s it_tc_repl="1" id="3:1">བཅོམ་ལྡན་འདས་སུམ་ཅུ་རྩ་གསུམ་ལྷའི་ནང་ན་ལྷའི་འདུན་ས་ཆོས་བཟང་ན་</s>
  </p>
  <p id="4">
    <s id="4:1">དགེ་སློང་ལྔ་བརྒྱ་ཐམ་པའི་དགེ་སློང་གི་དགེ་འདུན་ཆེན་པོ་དང་།_བྱམས་པ་དང་།_འཇམ་དཔལ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་ཏེ</s>
  </p>
  <p id="5">
    <s id="5:1">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ།_</s>
    <s id="5:2">[59b]བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན་</s>
  </p>
  <p id="6">
    <s id="6:1">སྡིག་པ་བྱས་ཤིང་བསགས་པ་ཟིལ་གྱིས་ནོན་པར་འགྱུར་རོ།_།</s>
  </p>
  <p id="7">
    <s id="7:1">བཞི་གང་ཞེ་ན།_</s>
    <s id="7:2">འདི་ལྟ་སྟེ།_</s>
  </p>
  <p id="8">
    <s id="8:1">རྣམ་པར་སུན་འབྱིན་པ་ཀུན་ཏུ་སྤྱོད་པ་དང་།_གཉེན་པོ་ཀུན་ཏུ་སྤྱོད་པ་དང་།_སོར་ཆུད་པར་བྱེད་པའི་སྟོབས་དང་།_རྟེན་གྱི་སྟོབས་སོ།_།</s>
  </p>
  <p id="9">
    <s it_tc_repl="1" id="9:1">དེ་ལ་</s>
    <s it_tc_repl="0" id="9:2">རྣམ་པར་</s>
    <s id="9:3">སུན་འབྱིན་པ་ཀུན་ཏུ་སྤྱོད་པ་ནི་མི་དགེ་བའི་ལས་སྤྱད་ན་དེ་ལ་འགྱོད་པ་མང་བ་ཡིན་ནོ།_།</s>
  </p>
  <p id="10">
    <s id="10:1">དེ་ལ་གཉེན་པོ་ཀུན་ཏུ་སྤྱོད་པ་ནི་མི་དགེ་བའི་ལས་བྱས་ནས་ཀྱང་དགེ་བའི་ལས་ལ་ཤིན་ཏུ་བརྩོན་པའོ།_།</s>
  </p>
  <p id="11">
    <s id="11:1">དེ་ལ་སོར་ཆུད་པར་བྱེད་པའི་སྟོབས་ནི་སྡོམ་པ་ཡང་དག་པར་བླངས་པས་མི་ཕྱེད་པའི་སྡོམ་པ་ཐོབ་པའོ།_།</s>
  </p>
  <p id="12">
    <s id="12:1">དེ་ལ་རྟེན་གྱི་སྟོབས་ནི་སངས་རྒྱས་དང་།_ཆོས་དང་།_དགེ་འདུན་ལ་སྐྱབས་སུ་འགྲོ་བ་དང་།_བྱང་ཆུབ་ཀྱི་སེམས་མི་གཏོང་བ་སྟེ།_</s>
  </p>
  <p id="13">
    <s id="13:1">དེ་སྟོབས་དང་ལྡན་པ་ལ་རྟེན་པས་སྡིག་པས་ཟིལ་གྱིས་གནོན་པར་མི་ནུས་སོ།_།</s>
  </p>
  <p id="14">
    <s id="14:1">བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་པོ་དེ་དག་དང་ལྡན་ན་སྡིག་པ་བྱས་ཤིང་བསགས་པ་ཟིལ་གྱིས་ནོན་པར་འགྱུར་རོ།_།</s>
  </p>
  <p id="15">
    <s id="15:1">བྱང་ཆུབ་སེམས་དཔའ་སེམས་དཔའ་ཆེན་པོས་མདོ་འདི་རྟག་ཏུ་བཀླག་པར་བྱའོ།_།</s>
  </p>
  <p id="16">
    <s id="16:1">ཁ་ཏོན་དུ་བྱའོ།_།</s>
  </p>
  <p id="17">
    <s id="17:1">བསམ་པར་བྱའོ།_།</s>
  </p>
  <p id="18">
    <s id="18:1">བསྒོམ་པར་བྱའོ།_།</s>
  </p>
  <p id="19">
    <s id="19:1">མང་དུ་བྱའོ།_།</s>
  </p>
  <p id="20">
    <s id="20:1">དེས་ན་ཉེས་པར་སྤྱད་པ་འབྲས་བུ་འབྱིན་མི་ནུས་པར་འགྱུར་རོ།_།</s>
  </p>
  <p id="21">
    <s id="21:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།_</s>
  </p>
  <p id="22">
    <s id="22:1">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང་།_དགེ་སློང་དེ་དག་དང་།_བྱང་ཆུབ་སེམས་དཔའ་དེ་དག་དང་།_བརྒྱ་བྱིན་ལ་སོགས་པའི་ལྷའི་བུ་རྣམས་དང་།_ཐམས་ཅད་དང་ལྡན་པའི་འཁོར་དེ་དག་ཡི་རངས་ཏེ།_</s>
  </p>
  <p id="23">
    <s id="23:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།།_།།</s>
  </p>
  <p id="24">
    <s id="24:1">འཕགས་པ་ཆོས་བཞི་བསྟན་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།_།།_</s>
  </p>
  <p id="25">
    <s id="25:1">རྒྱ་གར་གྱི་མཁན་པོ་སུ་རེན་དྲ་བོ་དྷི་དང་།_ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་</s>
  </p>
  <p id="26">
    <s id="26:1">གཏན་ལ་ཕབ་པ།།_༄༅༅།_།རྒྱ་གར་སྐད་དུ།_ཙ་ཏུར་དྷརྨ་ཀ་སཱུ་ཏྲ།_བོད་སྐད་དུ།_ཆོས་བཞི་པའི་མདོ།_སངས་རྒྱས་དང་བྱང་ཆུབ་སེམས་</s>
  </p>
</text>
