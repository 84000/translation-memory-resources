<?xml version='1.0' encoding='utf-8'?>
<text>
  <p id="1">
    <s id="1:1">[27b]རྒྱ་གར་སྐད་དུ།_ཨཱརྱ་དྷརྨ་སྐན་དྷོ་ནཱ་མ་མ་ཧཱ་ཡཱ་ན་སཱུ་ཏྲ།_བོད་སྐད་དུ།_</s>
    <s id="1:2">འཕགས་པ་ཆོས་ཀྱི་ཕུང་པོ་ཞེས་བྱ་བ་ཐེག་པ་ཆེན་པོའི་མདོ།_</s>
    <s id="1:3">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།_།</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན།_</s>
  </p>
  <p id="3">
    <s id="3:1">བཅོམ་ལྡན་འདས་སེར་སྐྱའི་གནས་ན་ཤིང་ནྱ་གྲོ་དྷའི་ཀུན་དགའ་ར་བ་ན།_དགེ་སློང་ལྔ་བརྒྱ་ཐམ་པའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ།_</s>
  </p>
  <p id="4">
    <s id="4:1">དེ་ནས་ཚེ་དང་ལྡན་པ་ཤཱ་རིའི་བུ་དང་།_ཚེ་དང་ལྡན་པ་མཽད་གལ་གྱི་བུ་ཆེན་པོ་དང་།_ཚེ་དང་ལྡན་པ་འོད་སྲུང་ཆེན་པོ་དང་།_ཚེ་དང་ལྡན་པ་ཀུན་དགའ་བོ་དང་།_ཚེ་དང་ལྡན་པ་སྒྲ་གཅན་ཟིན་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས</s>
  </p>
  <p id="5">
    <s id="5:1">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ།_།</s>
  </p>
  <p id="6">
    <s id="6:1">ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་[28a]ཅེས་གསོལ་ཏོ།_།</s>
  </p>
  <p id="7">
    <s id="7:1">བཅོམ་ལྡན་འདས་ཆོས་ཀྱི་ཕུང་པོ་ཆོས་ཀྱི་ཕུང་པོ་ཞེས་བགྱི་ན།_</s>
  </p>
  <p id="8">
    <s id="8:1">དེ་བཞིན་གཤེགས་པས་ཆོས་ཀྱི་ཕུང་པོའི་ཚད་ཇི་ཙམ་གྱིས་ཆོས་ཀྱི་ཕུང་པོ་ཞེས་བཀའ་སྩལ།_</s>
  </p>
  <p id="9">
    <s id="9:1">ཆོས་ཀྱི་ཕུང་པོ་ནི་ཇི་ཙམ་ཞིག_།</s>
    <s id="9:2">ཆོས་ཀྱི་ཕུང་པོ་ནི་གང་ལགས།_</s>
    <s id="9:3">དེ་སྐད་ཅེས་གསོལ་པ་དང་།_</s>
    <s id="9:4">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ།_།</s>
  </p>
  <p id="10">
    <s id="10:1">ཤཱ་རིའི་བུ་དེ་བཞིན་གཤེགས་པས་ཆོས་ཀྱི་ཕུང་པོ་ནི་བརྒྱད་ཁྲི་བཞི་སྟོང་དུ་གསུངས་ཏེ།_</s>
  </p>
  <p id="11">
    <s id="11:1">ཤཱ་རིའི་བུ་དེ་ལ་ཆོས་ཐམས་ཅད་སྐྱེ་བ་མེད་པ་འདི་ནི་ཆོས་ཀྱི་ཕུང་པོའི་རྗེས་སུ་འཇུག་པ་དང་པོ་ཡིན་ནོ།_།</s>
  </p>
  <p id="12">
    <s id="12:1">ཤཱ་རིའི་བུ་ཆོས་འགའ་ཞིག་ལ་ཆོས་ཞེའམ།_ཆོས་གང་ཡང་སྐྱེ་བའམ།_འགག་པ་ཞེས་ང་མི་སྨྲའོ།_།</s>
  </p>
  <p id="13">
    <s id="13:1">དེ་ཅིའི་ཕྱིར་ཞེ་ན།_</s>
    <s id="13:2">ཤཱ་རིའི་བུ་ཆོས་ཐམས་ཅད་ནི་སྐྱེ་བ་མེད་པའི་ཆོས་ཅན་དང་།_འགག་པ་མེད་པའི་ཆོས་ཅན་ཡིན་པའི་ཕྱིར་རོ།_།</s>
  </p>
  <p id="14">
    <s id="14:1">ཤཱ་རིའི་བུ་འདི་ལྟ་སྟེ་དཔེར་ན་མ་ནིང་ནི་སྐྱེས་པའམ་བུད་མེད་ཅེས་བྱ་བའི་མིང་མི་འཐོབ་ཅིང་སྐྱེས་པའམ་བུད་མེད་ཅེས་བརྗོད་པར་བྱ་བ་མ་ཡིན་ནོ།_།</s>
  </p>
  <p id="15">
    <s id="15:1">དེ་ཅིའི་ཕྱིར་ཞེ་ན།_</s>
    <s id="15:2">ཤཱ་རིའི་བུ་དེ་ནི་སྐྱེས་པའམ་བུད་མེད་དུ་གདགས་སུ་མེད་པའི་ཕྱིར་རོ།_།</s>
  </p>
  <p id="16">
    <s id="16:1">ཤཱ་རིའི་བུ་དེ་བཞིན་དུ་ཆོས་ཐམས་ཅད་དེ་བཞིན་གཤེགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ།_</s>
  </p>
  <p id="17">
    <s id="17:1">དེའི་ཕྱིར་ཆོས་ཀྱིས་ཆོས་རབ་ཏུ་ཤེས་སོ་ཞེས་བརྗོད་པར་མི་བྱའོ།_།</s>
  </p>
  <p id="18">
    <s id="18:1">ཤཱ་རིའི་བུ་འདི་ལྟ་སྟེ་དཔེར་ན་ཟ་མའམ་མ་ནིང་ནི་འདོད་པའི་འདོད་ཆགས་སྤངས་པ་ཡང་མ་ཡིན་ལ།_</s>
    <s id="18:2">འདོད་པ་ལ་སྟེན་པ་ཡང་མ་ཡིན་ནོ།_།</s>
  </p>
  <p id="19">
    <s id="19:1">ཤཱ་རིའི་བུ་དེ་དག་གིས་བུད་མེད་སྡུག་གུ་མཐོང་ནས་འདོད་ཆགས་ཀྱི་སེམས་སྐྱེས་པས་ཟ་མའམ་མ་ནིང་རྣམས་ལས་ཕལ་ཆེར་བྱིན་པ་ནད་ཀྱིས་བཏབ་པར་འགྱུར།_</s>
  </p>
  <p id="20">
    <s id="20:1">བྱིན་པ་འཛག་པར་འགྱུར།_</s>
  </p>
  <p id="21">
    <s id="21:1">བྱིན་པ་ཁར་བ་ལྟ་བུར་འགྱུར།_</s>
  </p>
  <p id="22">
    <s id="22:1">བཞིན་དམར་པོར་འགྱུར་རོ།_།</s>
  </p>
  <p id="23">
    <s id="23:1">ཤཱ་རིའི་བུ་འདི་ཇི་སྙམ་དུ་སེམས།_</s>
    <s id="23:2">ཟ་མའམ་མ་ནིང་གང་ཡིན་པ་དེ་ས་ལ་མ་འགྱེལ།_</s>
    <s id="23:3">དེའི་ལུས་ལ་མཚོན་གྱིས་མ་བཏབ་པར་</s>
    <s id="23:4">ཅིའི་ཕྱིར་དེ་དག་བྱིན་པ་ན་བར་འགྱུར་སྙམ།_</s>
    <s id="23:5">དེ་སྐད་ཅེས་བཀའ་སྩལ་པ་དང་།_</s>
    <s id="23:6">བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ།_།</s>
  </p>
  <p id="24">
    <s id="24:1">བཅོམ་[28b]ལྡན་འདས་ཟ་མའམ་མ་ནིང་ནི་བཙུན་མོའི་འཁོར་སྲུང་བ་ལགས་ཏེ།_</s>
  </p>
  <p id="25">
    <s id="25:1">དེ་དག་བུད་མེད་སྡུག་གུ་མཐོང་ནས་འདོད་ཆགས་ཀྱི་སེམས་སྐྱེ་ལགས་སོ།_།</s>
    <s id="25:2">དེ་དག་འདོད་ཆགས་ཀྱི་སེམས་ཀྱིས་ཉོན་མོངས་པ་ཁོལ་བར་འགྱུར་ཏེ།_</s>
  </p>
  <p id="26">
    <s id="26:1">ཉོན་མོངས་པ་ཁོལ་བ་དེ་དག་གི་ལུས་ཁུ་ཆུས་རྒྱས་པར་གྱུར་པས་</s>
    <s id="26:2">དེ་དག་འདོད་ཆགས་ཀྱི་གདུང་བས་གདུངས་པ་ན་བྱིན་པ་ཤིན་ཏུ་གས་པར་འགྱུར་ལགས་ཏེ།_</s>
  </p>
  <p id="27">
    <s id="27:1">དེ་ལྟར་དེ་དག་གི་ལུས་མ་རུངས་པར་འགྱུར་ལགས་སོ།_།</s>
    <s id="27:2">དེ་སྐད་ཅེས་གསོལ་པ་དང་།_</s>
    <s id="27:3">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ།_།</s>
  </p>
  <p id="28">
    <s id="28:1">ཤཱ་རིའི་བུ་ཟ་མའམ་མ་ནིང་ལས་གང་དག་བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བ་ནི་ཉུང་སྟེ།_</s>
  </p>
  <p id="29">
    <s id="29:1">ཕལ་ཆེར་སེམས་ཅན་དམྱལ་བར་འགྲོ་བར་འགྱུར་རོ།_།</s>
  </p>
  <p id="30">
    <s id="30:1">ཤཱ་རིའི་བུ་དགེ་སྦྱོང་ཤཱཀྱའི་བུ་རྣམས་ལས་གང་དག་འདོད་ཆགས་ཀྱིས་འཕྲོགས་པར་མི་འགྱུར་བའི་ཁྱད་པར་ལ་ལྟོས།_</s>
  </p>
  <p id="31">
    <s id="31:1">དེ་ཅིའི་ཕྱིར་ཞེ་ན།_</s>
    <s id="31:2">འདོད་པ་རྣམས་ནི་དངོས་པོ་མེད་པར་ཤེས།_</s>
  </p>
  <p id="32">
    <s id="32:1">འདོད་པ་རྣམས་ནི་མི་གཙང་བར་ཤེས་ནས་དེ་དག་འདོད་པ་རྣམས་ཀྱིས་སྐྱོ་ཞིང་ཡིད་བྱུང་ལ་མངོན་པར་</s>
    <s id="32:2">མི་དགའ་ནས་ཚངས་པར་སྤྱད་པ་སྤྱོད་དེ།_</s>
  </p>
  <p id="33">
    <s id="33:1">བཞིན་དང་འཕྲལ་བའི་མདངས་གསལ་བ་ཡིན་ནོ།_།</s>
  </p>
  <p id="34">
    <s id="34:1">ཤཱ་རིའི་བུ་སྐྱེས་བུ་ངན་པ་རྣམས་ཀྱིས་ནི་སྐྱོ་བའམ་ཡིད་འབྱུང་བར་མི་ནུས་སོ།_།</s>
  </p>
  <p id="35">
    <s id="35:1">དེ་ཅིའི་ཕྱིར་ཞེ་ན།_</s>
    <s id="35:2">ཤཱ་རིའི་བུ་འདི་ལྟར་སྐྱེས་བུ་ངན་པ་དེ་དག་ནི་འདོད་པ་ལ་ཀུན་ཏུ་རྟོག་པ་རྣམས་ཀྱིས་ཀུན་ཏུ་རྟོག་པ་རྣམས་དང་ལྡན་པའི་ཕྱིར་རོ།_།</s>
  </p>
  <p id="36">
    <s id="36:1">ཤཱ་རིའི་བུ་སྐྱེས་བུ་ངན་པ་རྣམས་ཀྱི་ཀུན་ཏུ་རྟོག་པ་རྣམས་གང་ཞེ་ན།_</s>
  </p>
  <p id="37">
    <s id="37:1">གང་དག་མེད་པ་ལ་རྟོག་པར་བྱེད་པ་སྟེ།_</s>
  </p>
  <p id="38">
    <s id="38:1">མི་གཙང་བ་ལ་གཙང་བར་རྟོག་པར་བྱེད།_</s>
  </p>
  <p id="39">
    <s id="39:1">འདུ་ཤེས་མེད་པ་ལ་འདུ་ཤེས་སུ་རྟོག་པར་བྱེད།_</s>
  </p>
  <p id="40">
    <s id="40:1">བུད་མེད་ལ་བུད་མེད་དུ་རྟོག་པར་བྱེད།_</s>
  </p>
  <p id="41">
    <s id="41:1">འདོད་ཆགས་དང་བཅས་པ་ལ་འདོད་ཆགས་དང་བཅས་པར་རྟོག་པར་བྱེད་པ་སྟེ།_</s>
  </p>
  <p id="42">
    <s id="42:1">ཤཱ་རིའི་བུ་དེ་ལྟ་བུ་དེ་དག་ནི་སྐྱེས་བུ་ངན་པ་རྣམས་ཀྱི་ཀུན་ཏུ་རྟོག་པ་རྣམས་ཡིན་ནོ།_།</s>
  </p>
  <p id="43">
    <s id="43:1">ཤཱ་རིའི་བུ་དེ་དག་ནི་ཟ་མ་དང་མ་ནིང་འདོད་པས་ཟིན་པ་རྣམས་ཀྱི་ལས་རྣམས་ཡིན་ཏེ།_</s>
  </p>
  <p id="44">
    <s id="44:1">དེ་དག་སྐྱེས་བུ་དམ་པའི་ལས་རྣམས་ནི་མ་ཡིན་ནོ།_།</s>
  </p>
  <p id="45">
    <s id="45:1">ཤཱ་རིའི་བུ་མ་ནིང་གང་ལ་ལ་ཞིག་སྐྱེས་བུ་ངན་པ་རྣམས་ཀྱི་ཀུན་ཏུ་རྟོག་པ་དེ་ལྟ་བུ་དག་[29a]ལ་ཀུན་ཏུ་རྟོག་པར་བྱེད་པ་ནི་བདག་གིས་རེག་གོ་ཞེས་ཉམས་སུ་མྱོང་བར་བྱེད་དེབུ་ག་དགུའི་སྒོ་དང་ལྡན་པ་འདི་མི་གཙང་བ་འཛག་པ་འདི་ལ་གཙང་བར་འདུ་ཤེས་སྐྱེད་པར་བྱེད་དོ།_།</s>
  </p>
  <p id="46">
    <s id="46:1">འདི་དག་ཐམས་ཅད་ནི་བྱ་བ་མ་ཡིན་པ་སྟེ།_</s>
  </p>
  <p id="47">
    <s id="47:1">དེ་དག་ནི་སྐྱེས་བུ་དམ་པའི་ལས་རྣམས་མ་ཡིན་ནོ།_།</s>
  </p>
  <p id="48">
    <s id="48:1">ཤཱ་རིའི་བུ་དགེ་སྦྱོང་ངམ།_བྲམ་ཟེ་གང་ལ་ལ་དག་འདོད་པའི་ཉེས་དམིགས་ཡང་དག་པ་ཇི་ལྟ་བ་བཞིན་དུ་མི་ཤེས་པ་དེ་དག་ནི་བུད་མེད་ལ་ཀུན་ཏུ་རྟོག་ཅིང་མིག་ལ་མཚན་མར་འཛིན་པར་བྱེད་དེ</s>
  </p>
  <p id="49">
    <s id="49:1">བཻ་དཱུརྱ་ལྟ་བུའི་འདུ་ཤེས་སུ་བྱེད་ལ་</s>
    <s id="49:2">ཆུའི་དབུ་བ་བཞིན་དུ་འདུ་ཤེས་སུ་ནི་མི་བྱེད་དོ།_།</s>
  </p>
  <p id="50">
    <s id="50:1">ཤཱ་རིའི་བུ་འདི་ལྟ་སྟེ་དཔེར་ན་བོང་མོ་འབྲངས་པ་དང་།_ཕག་མོ་འབྲངས་པ་ནི་</s>
    <s id="50:2">འབྲངས་པས་ལུས་སྟོངས་པར་འགྱུར་ཞིང་ལུས་ལས་ཤ་མ་མི་གཙང་བ་བཙོག་པ་བལྟ་བར་བྱ་བ་མ་ཡིན་པ་འབྱུང་ངོ་།_།</s>
  </p>
  <p id="51">
    <s id="51:1">ཤཱ་རིའི་བུ་མིག་ཀྱང་དེ་དང་འདྲ་བར་བརྗོད་དེ།_</s>
  </p>
  <p id="52">
    <s id="52:1">འདི་ལྟ་སྟེ་དཔེར་ན་བོང་མོའི་ཤ་མའམ།_ཕག་མོའམ།_ཁྱི་མོའི་ཤ་མ་དང་འདྲ་བར་མིག་ཀྱང་དེ་བཞིན་འདུག་སྟེ།_</s>
  </p>
  <p id="53">
    <s id="53:1">མིག་གི་འབྲས་བུའི་ནང་དེ་ནི་ཆུའི་ཆུ་བུར་ལྟ་བུར་འདུག་གོ།_།</s>
  </p>
  <p id="54">
    <s id="54:1">དེ་ལྟར་མི་གཙང་བ་འབྱུང་ཞིང་དེ་ལྟར་མི་འཐུན་པ་སྟེ།_</s>
  </p>
  <p id="55">
    <s id="55:1">རྣག་དང་ཁྲག་རབ་ཏུ་འཛག་ཅིང་མི་གཙང་བ་རབ་ཏུ་འཛག་གོ།_།</s>
  </p>
  <p id="56">
    <s id="56:1">ཤཱ་རིའི་བུ་མི་གཙང་བ་རྣག་དང་ཁྲག་རབ་ཏུ་འཛག་ཅིང་ཆུའི་སྙིང་པོ་འཛག་པའི་ལུས་ལ་ཆགས་པ་གང་ཡིན་པ་དེ་ལྟ་བུ་ནི་མིག་ཅེས་བརྗོད་དོ།_།</s>
  </p>
  <p id="57">
    <s id="57:1">ཤཱ་རིའི་བུ་འདི་ལ་རྒྱུ་གང་གིས་མིག་ཅེས་བྱ་བ་དེའི་རྒྱུ་ནི་གང་རྐྱེན་ནི་གང་ཞེ་ན།_</s>
  </p>
  <p id="58">
    <s id="58:1">དེ་ནི་ལུས་ཀྱི་གཙོ་བོ་ཡིན་ཏེ།_</s>
  </p>
  <p id="59">
    <s id="59:1">གཟུགས་ལ་བལྟ་བས་ཐོག་མ་དང་།_དབུས་དང་།_མཐར་ངོམས་པ་མེད་ལ་ལུས་ཀྱིས་མི་དགེ་བ་རྒྱ་མཚོ་སྙེད་བྱེད་དེ།_</s>
  </p>
  <p id="60">
    <s id="60:1">རྒྱུ་དེས་ན་མིག་ཅེས་བྱའོ།_།</s>
  </p>
  <p id="61">
    <s id="61:1">ཤཱ་རིའི་བུ་འདི་ལ་གང་གིས་ན་དེ་མིག་ཅེས་བྱ་བའི་རྒྱུ་ནི་གང་རྐྱེན་ནི་གང་ཞེ་ན།_</s>
  </p>
  <p id="62">
    <s id="62:1">མི་འཐུན་པའི་ཕྱིར་རོ།_།</s>
  </p>
  <p id="63">
    <s id="63:1">ཤཱ་རིའི་བུ་མིག་གི་མི་འཐུན་པ་དེ་གང་ཞེ་ན།_</s>
  </p>
  <p id="64">
    <s id="64:1">གང་གཟུགས་མེད་པ་ལ་གཟུགས་སུ་འདུ་ཤེས་པ་དང་།_ཚོར་བ་མེད་པ་ལ་ཚོར་བར་འདུ་ཤེས་པ་དང་།_འདུ་ཤེས་མེད་པ་དང་།_འདུ་བྱེད་རྣམས་མེད་པ་དང་།_རྣམ་པར་ཤེས་པ་མེད་པ་ལ་རྣམ་པར་ཤེས་པར་འདུ་ཤེས་པའོ།_།</s>
  </p>
  <p id="65">
    <s id="65:1">ཡང་འདི་ལ་རྒྱུ་གང་གིས་དེ་མིག་ཅེས་བྱ་བའི་རྒྱུ་ནི་གང་རྐྱེན་ནི་གང་ཞེ་ན།_</s>
  </p>
  <p id="66">
    <s id="66:1">[29b]འདིས་དགེ་བ་སྤྱོད་པ་ཉམས་པར་བྱེད་དེ་རྒྱུ་དེས་ན་མིག་ཅེས་བྱའོ།_།</s>
  </p>
  <p id="67">
    <s id="67:1">འདིས་དགེ་སློང་གི་དངོས་པོ་ལས་ཉམས་པར་བྱེད་པས་ན་མིག་ཅེས་བྱའོ།_།</s>
  </p>
  <p id="68">
    <s id="68:1">ཤཱ་རིའི་བུ་མིག་ནི་མི་རྟག་པ།_མི་བརྟན་པ།_ཐེར་ཟུག་མ་ཡིན་པ་སྟེ།_</s>
  </p>
  <p id="69">
    <s id="69:1">རྒྱུ་དེས་ན་མིག་ཅེས་བྱ་བར་ཤེས་པར་བྱའོ།_།</s>
  </p>
  <p id="70">
    <s id="70:1">ཤཱ་རིའི་བུ་དགེ་སློང་མཁས་པ།_མང་དུ་ཐོས་པ།_ཞུམ་པ་མེད་པ་རྣམས་ཀྱིས་ནི་མིག་བུད་མེད་མ་ཡིན།_སྐྱེས་པ་མ་ཡིན།_སེམས་ཅན་མ་ཡིན།_སྲོག་མ་ཡིན།_གསོ་བ་མ་ཡིན།_གང་ཟག་མ་ཡིན་པ་དང་།_</s>
    <s id="70:2">ཤཱ་རིའི་བུ་དེ་བཞིན་དུ་སྦྱར་ཏེ།_</s>
  </p>
  <p id="71">
    <s id="71:1">རྣ་བ་དང་།_སྣ་དང་།_ལྕེ་དང་།_ལུས་དང་།_ཡིད་ནི་</s>
    <s id="71:2">བུད་མེད་མ་ཡིན།_སྐྱེས་པ་མ་ཡིན།_སེམས་ཅན་མ་ཡིན།_སྲོག་མ་ཡིན།_གསོ་བ་མ་ཡིན།_གང་ཟག་མ་ཡིན་ཏེ།_</s>
  </p>
  <p id="72">
    <s id="72:1">དེ་དག་ནི་ཕུང་པོ་ལྔ་ལ་ཕྱིན་ཅི་ལོག་པ་ལས་བྱུང་བའོ།_།</s>
  </p>
  <p id="73">
    <s id="73:1">ཤཱ་རིའི་བུ་དགེ་སྦྱོང་ངམ།_བྲམ་ཟེ་གང་དག་ཁ་ཅིག་འདོད་པ་རྣམས་ཀྱི་ཉེས་དམིགས་ཡང་དག་པ་ཇི་ལྟ་བ་དེ་བཞིན་དུ་རབ་ཏུ་མི་ཤེས་པ་དེ་དག་ནི་འདོད་ཆགས་ཀྱི་ཡོངས་སུ་གདུང་བས་གདུང་བར་འགྱུར་ལ།_</s>
    <s id="73:2">ཁ་དོག་ངན་ཅིང་སྐྱ་སྐྱ་བོར་འགྱུར་རོ།_།</s>
  </p>
  <p id="74">
    <s id="74:1">ཤཱ་རིའི་བུ་འདི་ལྟ་སྟེ་དཔེར་ན་</s>
    <s id="74:2">ཤིང་ལྗོན་པ་ཆེན་པོའི་ལོ་མའམ།_ལྗོན་པའི་འབྲས་བུ་སྨིན་པ་འབྲུལ་བའི་ཚེ་སྐྱ་བོར་འགྱུར་རོ།_།</s>
  </p>
  <p id="75">
    <s id="75:1">ཤཱ་རིའི་བུ་དེ་བཞིན་དུ་དགེ་སློང་ངམ།_དགེ་སློང་མའམ།_དགེ་བསྙེན་ནམ།_དགེ་བསྙེན་མ་གང་དག་ཁ་ཅིག་འདོད་པ་རྣམས་ཀྱི་ཉེས་དམིགས་ཡང་དག་པ་ཇི་ལྟ་བ་བཞིན་དུ་རབ་ཏུ་མི་ཤེས་པ་དེ་དག་ནི་འདོད་ཆགས་ཀྱི་ཡོངས་སུ་གདུང་བས་གདུངས་པར་འགྱུར།_</s>
  </p>
  <p id="76">
    <s id="76:1">ཁ་དོག་ངན་པར་འགྱུར།_</s>
  </p>
  <p id="77">
    <s id="77:1">བསམ་པ་མི་གསལ་བར་འགྱུར།_</s>
  </p>
  <p id="78">
    <s id="78:1">ཁ་དོག་ངན་ཅིང་བལྟ་ན་མི་སྡུག་པར་འགྱུར་རོ།_།</s>
  </p>
  <p id="79">
    <s id="79:1">ཤཱ་རིའི་བུ་དགེ་སློང་གང་དག་གསར་བུ་དར་ལ་བབ་པ་གཞོན་ནུ་རབ་ཏུ་བྱུང་ནས་རིང་པོ་མ་ལོན་པ་དེ་དག་ནི་འདོད་པ་རྣམས་དངོས་པོ་མེད་དོ་ཞེས་འདོད་པ་རྣམས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།_།</s>
  </p>
  <p id="80">
    <s id="80:1">འདོད་པའི་རྟོག་པ་སྐྱེས་ན་ཡང་མྱུར་བ་ཉིད་དུ་རབ་ཏུ་ཞི་བར་བྱེད་དེ།_</s>
  </p>
  <p id="81">
    <s id="81:1">དེ་དག་མི་དགེ་བ་ཡིན་པར་ཤེས་པར་ཡང་བྱེད་དོ།_།</s>
  </p>
  <p id="82">
    <s id="82:1">ཤཱ་རིའི་བུ་དེ་ལྟར་ན་དགེ་སློང་དག་གིས་འདོད་པ་རྣམས་ཀྱི་ཉེས་དམིགས་མཐོང་ནས་འདོད་པ་དེ་དག་ལས་ཡིད་འབྱུང་བར་བྱེད་འདོད་ཆགས་དང་བྲལ་བར་བྱེད་དེ།_</s>
  </p>
  <p id="83">
    <s id="83:1">མངོན་པར་དགའ་ནས་ཚངས་པར་སྤྱད་པ་སྤྱོད་དེ།_</s>
  </p>
  <p id="84">
    <s id="84:1">[30a]བཞིན་དང་འཕྲལ་བའི་མདངས་གསལ་བར་འགྱུར་རོ།_།</s>
  </p>
  <p id="85">
    <s id="85:1">ཤཱ་རིའི་བུ་འདི་ལྟ་སྟེ་དཔེར་ན་</s>
    <s id="85:2">མི་ཞིག་གི་ལུས་ལ་ནད་ཀྱིས་ཐེབས་ལ་རྣག་སྨིན་ནས་</s>
  </p>
  <p id="86">
    <s id="86:1">དེའི་ཡན་ལག་དང་ཉིང་ལག་ཐམས་ཅད་ལ་རྨའི་ཁ་བརྒྱད་ཁྲི་བཞི་སྟོང་ཡོད་ལ།_</s>
    <s id="86:2">རྨའི་ཁ་རེ་རེ་ལ་ཡང་སྲིན་བུའི་ཚོགས་བརྒྱད་ཁྲི་བཞི་སྟོང་ཡོད་དེ</s>
  </p>
  <p id="87">
    <s id="87:1">དེ་དག་མཆུ་རྣོ་ཞིང་མཆུ་ཁ་གཉིས་ན་ཡོད་ལ།_</s>
    <s id="87:2">ཁ་ཟས་ཡོངས་སུ་ཟོས་པ་རྣམས་ཀྱིས་ཚིམ་པར་མི་འགྱུར་ཞིང་།_</s>
    <s id="87:3">དེ་མ་དག་མ་སྤུངས་པའི་དྲུང་དུ་འདུག་ནཇི་ཙམ་ན་སྲོག་ཆགས་དེ་དག་མེས་གདུངས་པར་གྱུར་པ་དང་།_དེ་ལ་ཕྱིར་ཞིང་ཟ་བར་བྱེད།_ཡོངས་སུ་ཟ་བར་བྱེད་ན།_</s>
  </p>
  <p id="88">
    <s id="88:1">ཤཱ་རིའི་བུ་འདི་ཇི་སྙམ་དུ་སེམས།_</s>
    <s id="88:2">མི་དེ་སྲོག་ཆགས་དེ་དག་གིས་ཟོས་པ་ཡིན་ནམ།_འོན་ཏེ་མ་ཟོས།_</s>
    <s id="88:3">དེ་སྐད་ཅེས་བཀའ་སྩལ་པ་དང་།_</s>
    <s id="88:4">ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ།_།</s>
  </p>
  <p id="89">
    <s id="89:1">བཅོམ་ལྡན་འདས་བདག་ནི་འདི་ཐོས་པ་ཉིད་ཀྱིས་ལུས་ཀྱི་སྤུ་ཟིང་ཞེས་བགྱིད་པར་གྱུར་ན།_</s>
  </p>
  <p id="90">
    <s id="90:1">མི་དེའི་མི་འཐུན་པ་ལྟ་སྨོས་ཀྱང་ཅི་འཚལ་ཏེ།_</s>
  </p>
  <p id="91">
    <s id="91:1">བཅོམ་ལྡན་འདས་མི་དེ་ནི་སྲོག་ཆགས་ཀྱི་རིགས་དེ་དག་གིས་འཚལ་བ་ལགས་ཀྱི་མ་འཚལ་བ་ནི་མ་ལགས་སོ།_།</s>
    <s id="91:2">དེ་སྲོག་ཆགས་བརྒྱད་ཁྲི་བཞི་སྟོང་པོ་དེ་དག་གིས་ལུས་གཡའ་བར་བགྱིད་ཅིང་འདི་ལྟར་ཞི་བར་མི་བགྱིད་ལ།_</s>
    <s id="91:3">བདེ་བ་ཐོབ་པར་ཡང་མི་བགྱིད་པ་ལགས་སོ།_།</s>
    <s id="91:4">ཤཱ་རིའི་བུ་འདི་ཇི་སྙམ་དུ་སེམས།_</s>
    <s id="91:5">མི་དེའི་ལུས་ལ་རྣག་དང་ཁྲག་འཛག་ཅིང་དེ་ལྟ་བུར་གྱུར་པ་དེ་སྨད་པར་བྱ་བ་ཡིན་ནམ།_</s>
    <s id="91:6">གསོལ་པ།_སྨད་པར་བགྱི་བ་ལགས།_མི་འཐུན་པ་ལགས།_བལྟ་བར་མི་འོས་པ་ལགས་སོ།_།</s>
    <s id="91:7">བཀའ་སྩལ་པ།_</s>
    <s id="91:8">ཤཱ་རིའི་བུ་དེ་བཞིན་དུ་དགེ་སློང་མཁས་པ་དག་ནི་འདི་ལ་སོ་སོ་ཡང་དག་པར་སློབ་སྟེ</s>
  </p>
  <p id="92">
    <s id="92:1">བུད་མེད་ནི་འདི་ལྟར་བཙོག་པ།_འདི་ལྟར་དྲི་ང་བ།_འདི་ལྟར་མི་འཐུན་པ།_འདི་ལྟར་བལྟ་བར་མི་འོས་པའོ།_།</s>
  </p>
  <p id="93">
    <s id="93:1">ཉོན་མོངས་པ་ཁོལ་བའི་བུད་མེད་དེ་དག་དང་བསྟེན་པར་བྱ་བ་མ་ཡིན་ཏེ།_</s>
  </p>
  <p id="94">
    <s id="94:1">འདོད་པ་རྣམས་ནི་དྲི་ང་བའོ།_།</s>
    <s id="94:2">འདོད་པ་རྣམས་ནི་མི་འཐུན་པའོ།_།</s>
    <s id="94:3">འདོད་པ་རྣམས་ནི་མི་གཙང་བའོ།_།</s>
  </p>
  <p id="95">
    <s id="95:1">འདོད་པ་རྣམས་ནི་བལྟ་བར་མི་འོས་པའོ་ཞེས་</s>
    <s id="95:2">བཅོམ་ལྡན་འདས་ཀྱིས་བཀའ་སྩལ་ཏོ་སྙམ་མོ།_།</s>
  </p>
  <p id="96">
    <s id="96:1">ཤཱ་རིའི་བུ་སྐྱེས་པའི་ལུས་ལ་ཡོད་པ་ལྟ་བུ་མ་ཡིན་[30b]པ།_བུད་མེད་ལ་ཆེས་ལྷག་པ་སྲིན་བུའི་ཚོགས་ལྔ་ཡོད་དེ།_</s>
  </p>
  <p id="97">
    <s id="97:1">ཤཱ་རིའི་བུ་སྲིན་བུའི་ཚོགས་ལྔ་པོ་དེ་དག་ནི་བུད་མེད་ཀྱི་གཅི་བའི་ལམ་ན་གནས་ཏེ།_</s>
  </p>
  <p id="98">
    <s id="98:1">སྲིན་བུའི་ཚོགས་རེ་རེ་ལ་སྲིན་བུ་བརྒྱད་ཅུ་བརྒྱད་ཅུ་ཡོད་ལ།_མཆུ་རྣོ་ཞིང་མཆུ་ཁ་གཉིས་ན་ཡོད་དེ།_</s>
  </p>
  <p id="99">
    <s id="99:1">དེ་དག་རྟག་ཏུ་རྒྱུན་མི་འཆད་པར་བུད་མེད་ཀྱི་ལུས་ལ་ཟའོ།_།</s>
  </p>
  <p id="100">
    <s id="100:1">དེས་ན་ཉོན་མོངས་པ་དག་གིས་བུད་མེད་ལོག་པར་གཡེམ་སྤྱོ་སྟེ།_</s>
  </p>
  <p id="101">
    <s id="101:1">འདོད་པ་ཡོངས་སུ་སྤྱོད་པ་དག་གིས་ངོམས་མི་མྱོང་ངོ་།_།</s>
  </p>
  <p id="102">
    <s id="102:1">ཤཱ་རིའི་བུ་དེ་ལྟར་ན་འདོད་པ་རྣམས་ནི་ཉེས་དམིགས་ཡིན་པར་མཐོང་ན་དེ་དག་འདོད་པ་རྣམས་ལས་ཡིད་འབྱུང་བར་འགྱུར།_</s>
  </p>
  <p id="103">
    <s id="103:1">འདོད་ཆགས་དང་བྲལ་བར་འགྱུར་ཏེ།_</s>
  </p>
  <p id="104">
    <s id="104:1">མངོན་པར་དགའ་ནས་ཚངས་པར་སྤྱད་པ་སྤྱོད་ཅིང་བཞིན་དང་འཕྲལ་བའི་མདངས་གསལ་བ་ཡིན་ནོ།_།</s>
  </p>
  <p id="105">
    <s id="105:1">ཤཱ་རིའི་བུ་འདི་ནི་འདོད་པའི་ཕུང་པོ་ལས་བརྩམས་ནས་ཆོས་བསྟན་པ་ཡིན་ཏེ།_</s>
  </p>
  <p id="106">
    <s id="106:1">ཤཱ་རིའི་བུ་འདོད་པ་ཡོངས་སུ་སྤྱོད་པ་དག་ལས་ཡིད་འབྱུང་བར་བྱའོ།_།</s>
  </p>
  <p id="107">
    <s id="107:1">ཤཱ་རིའི་བུ་ཀུན་ནས་ཉོན་མོངས་པ་གང་ཞེ་ན།_</s>
  </p>
  <p id="108">
    <s id="108:1">ཤཱ་རིའི་བུ་ཀུན་ནས་ཉོན་མོངས་པ་ནི་རང་གིས་བྱས་པའོ།_།</s>
  </p>
  <p id="109">
    <s id="109:1">ཤཱ་རིའི་བུ་རྣམ་པར་བྱང་བ་དང་རྣམ་པར་ཞི་བ་གང་ཞེ་ན།_</s>
  </p>
  <p id="110">
    <s id="110:1">ཤཱ་རིའི་བུ་རྣམ་པར་བྱང་བ་དང་རྣམ་པར་ཞི་བ་ནི་རང་གིས་བྱས་པའོ།_།</s>
  </p>
  <p id="111">
    <s id="111:1">ཤཱ་རིའི་བུ་ཀུན་ནས་ཉོན་མོངས་པ་ནི་གང་།_རང་གིས་བྱས་པ་ནི་གང་ཞེ་ན།_</s>
  </p>
  <p id="112">
    <s id="112:1">ཆོས་སུ་འདུ་ཤེས་པ་ལ་མངོན་པར་ཞེན་པ་གང་ཡིན་པའོ།_།</s>
  </p>
  <p id="113">
    <s id="113:1">ཆོས་སུ་འདུ་ཤེས་པ་ལ་མངོན་པར་ཞེན་པ་གང་ཞེ་ན།_</s>
  </p>
  <p id="114">
    <s id="114:1">འདི་ལྟ་སྟེ།_སྐྱེ་བར་འདུ་ཤེས་པ་དང་།_འགག་པར་འདུ་ཤེས་པ་དང་།_བདག་ཡོད་པ་དང་།_བདག་མེད་པར་བདག་ཏུ་འདུ་ཤེས་པ་ལ་མངོན་པར་ཞེན་པ་ཡོད་དེ།_</s>
  </p>
  <p id="115">
    <s id="115:1">དེ་ནི་དེ་བཞིན་གཤེགས་པས་ཆོས་ཀྱི་ཕུང་པོ་ཞེས་བཀའ་སྩལ་ཏོ།_།</s>
  </p>
  <p id="116">
    <s id="116:1">ཤཱ་རིའི་བུ་བྱིས་པ་སོ་སོའི་སྐྱེ་བོ་རྣམས་ནི་ལོང་བ་ཡིན་ཏེ།_</s>
  </p>
  <p id="117">
    <s id="117:1">གཟུགས་ཀྱི་ཕུང་པོའོ་ཞེས་རློམ་སེམས་སུ་བྱེད།_</s>
  </p>
  <p id="118">
    <s id="118:1">ཚོར་བ་དང་།_འདུ་ཤེས་དང་།_འདུ་བྱེད་རྣམས་དང་།_རྣམ་པར་ཤེས་པའི་ཕུང་པོའོ་ཞེས་རློམ་སེམས་སུ་བྱེད་དེ།_</s>
  </p>
  <p id="119">
    <s id="119:1">རློམ་སེམས་སུ་བྱེད་ན་འཆིང་ངོ་།_།</s>
  </p>
  <p id="120">
    <s id="120:1">རློམ་སེམས་སུ་མི་བྱེད་ན་གྲོལ་ལོ།_།</s>
  </p>
  <p id="121">
    <s id="121:1">ཤཱ་རིའི་བུ་རློམ་སེམས་སུ་བྱེད་པ་གང་ཡིན་པ་དེ་ནི་གཟུགས་ཀྱི་ཕུང་པོར་འགྱུར་རོ།_།</s>
  </p>
  <p id="122">
    <s id="122:1">ཤཱ་རིའི་བུ་བཅུ་པོ་འདི་དག་ནི་ཚུལ་ཁྲིམས་འཆལ་པའི་[31a]འཆལ་པའི་ཚུལ་ཁྲིམས་ཀྱི་ཉེས་པ་ཡིན་ཏེ།_</s>
  </p>
  <p id="123">
    <s id="123:1">བཅུ་གང་ཞེ་ན།_</s>
    <s id="123:2">ཚུལ་ཁྲིམས་འཆལ་པ་ནི་འཆི་བའི་དུས་ཀྱི་ཚེ་གདུང་བར་འགྱུར་བ་དང་།_</s>
    <s id="123:3">དགེ་སློང་ཚུལ་ཁྲིམས་ཉམས་པ་འགྱོད་པར་འགྱུར་བ་དང་།_</s>
    <s id="123:4">མནར་མེད་པར་འགྲོའོ་ཞེས་འཁོར་གྱི་ནང་ན་འདུག་ན་སྐྲག་པ་དང་།_</s>
  </p>
  <p id="124">
    <s id="124:1">བདག་ཉིད་ཚུལ་ཁྲིམས་ལ་སྐུར་པ་འདེབས་པ་དང་།_</s>
    <s id="124:2">བདག་ནི་སངས་རྒྱས་རྣམས་ཀྱིས་ཡོངས་སུ་སྤངས་པ་དང་།_</s>
    <s id="124:3">བདག་ནི་ཉན་ཐོས་རྣམས་ཀྱིས་ཡོངས་སུ་སྤངས་པ་དང་།_</s>
    <s id="124:4">བདག་ནི་ལྷ་རྣམས་ཀྱིས་ཡོངས་སུ་སྤངས་པའོ་སྙམ་པ་དང་།_</s>
    <s id="124:5">འཆི་བའི་ཚེ་འཇིགས་པ་དང་བཅས་པ་དང་།_ངན་འགྲོར་འགྲོ་བ་དང་།_</s>
    <s id="124:6">མིའི་ལུས་ཐོབ་པར་དཀའ་བའོ།_།</s>
  </p>
  <p id="125">
    <s id="125:1">ཤཱ་རིའི་བུ་དེ་དག་ནི་དགེ་སློང་ཚུལ་ཁྲིམས་འཆལ་པའི་འཆལ་པའི་ཚུལ་ཁྲིམས་ཀྱི་ཉེས་པ་སྟེ།_</s>
  </p>
  <p id="126">
    <s id="126:1">ཚུལ་ཁྲིམས་འཆལ་པ་ནི་འཆི་བའི་དུས་ཀྱི་ཚེ་གདུང་བ་འབྱུང་བར་འགྱུར་རོ།_།</s>
  </p>
  <p id="127">
    <s id="127:1">ཤཱ་རིའི་བུ་དེ་ལྟ་བས་ན་འདོད་པ་རྣམས་ལ་ཉེས་དམིགས་ཀྱི་འདུ་ཤེས་བསྐྱེད་པར་བྱའོ།_།</s>
  </p>
  <p id="128">
    <s id="128:1">ཤཱ་རིའི་བུ་འདི་ལ་དགེ་སློང་དགོན་པ་ན་གནས་པའམ།_ཤིང་དྲུང་ན་གནས་པའམ།_ཁང་སྟོང་ན་གནས་པའམ།_བླ་གབ་མེད་པ་ན་གནས་པ་ནི་འདོད་པ་རྣམས་ནི་དྲི་ང་བའོ།_།</s>
  </p>
  <p id="129">
    <s id="129:1">འདོད་པ་རྣམས་ནི་མི་འཐུན་པའོ།_།</s>
  </p>
  <p id="130">
    <s id="130:1">འདོད་པ་རྣམས་ནི་རྨའི་ཁ་ལྟ་བུའོ།_།</s>
  </p>
  <p id="131">
    <s id="131:1">འདོད་པ་རྣམས་ནི་བལྟ་བར་མི་འོས་པའོ།_།</s>
  </p>
  <p id="132">
    <s id="132:1">འདོད་པ་རྣམས་ནི་སྨད་པར་བྱ་བའོ།_།</s>
  </p>
  <p id="133">
    <s id="133:1">འདོད་པ་རྣམས་ནི་བཤང་བས་ཡོངས་སུ་གང་བའི་རོ་ལྟ་བུའོ།_།</s>
  </p>
  <p id="134">
    <s id="134:1">ཞེས་དེ་ལྟར་སོ་སོར་ཡང་དག་པར་སློབ་བོ།_།</s>
    <s id="134:2">དེ་དག་ནི་བྱིས་པ་འཕྱར་བའི་སྤྱོད་ཡུལ་ཡིན་ཏེ།_</s>
  </p>
  <p id="135">
    <s id="135:1">ཤཱ་རིའི་བུ་བུད་མེད་ལ་སྟེན་པ་དང་བསྙེན་པས་ཆོག་གོ།_</s>
  </p>
  <p id="136">
    <s id="136:1">ཤཱ་རིའི་བུ་བུད་མེད་ཀྱི་ལུས་ཕྱི་ས་དང་མཆིལ་མས་ཡོངས་སུ་གང་བ་དེ་ལ་སུ་ཞིག་དགའ་སྟེ།_</s>
  </p>
  <p id="137">
    <s id="137:1">ཤཱ་རིའི་བུ་དེ་དག་ནི་འཇིག་རྟེན་གྱི་ཁྱི་རོ་རུལ་པ་དང་འདྲ་བར་སྨད་པར་བྱ་བ་ཡིན་ནོ།_།</s>
  </p>
  <p id="138">
    <s id="138:1">ཤཱ་རིའི་བུ་འདི་ལྟ་སྟེ་དཔེར་ན།_</s>
  </p>
  <p id="139">
    <s id="139:1">ཁྱི་རོ་མི་གཙང་བ་རུལ་བ།_དྲི་ང་བ།_མདོག་མི་སྡུག་ཅིང་སྔོ་ལ་པགས་པ་མུགས་པ།_སྲོག་ཆགས་ཀྱིས་ཡོངས་སུ་གང་བ་ཞིག་ལམ་ཀ་ན་སྣང་ལ།_</s>
    <s id="139:2">དེའི་སྟེང་ན་ཆར་པ་ཡང་བབ་ཅིང་དེ་རླུང་གིས་ཀྱང་ཀུན་ནས་བཏབ།_</s>
  </p>
  <p id="140">
    <s id="140:1">དེར་མི་རྣམས་ཀྱང་ཀུན་ནས་འཁོར་བར་གྱུར་ཏེ།_</s>
  </p>
  <p id="141">
    <s id="141:1">དེ་དག་གིས་དྲི་དེ་ཚོར་ན།_</s>
  </p>
  <p id="142">
    <s id="142:1">ཤཱ་རིའི་བུ་འདི་ཇི་སྙམ་དུ་སེམས།_</s>
    <s id="142:2">མི་[31b]དེ་དག་དྲི་མི་ཞིམ་པ་དེ་སྣོམ་པར་བྱེད་དམ།_འོན་ཏེ་མི་སྣོམ།_</s>
    <s id="142:3">གསོལ་པ།_</s>
    <s id="142:4">བཅོམ་ལྡན་འདས་དེ་ནི་མ་ལགས་སོ།_།དེ་སྐད་ཅེས་གསོལ་པ་དང་།_</s>
    <s id="142:5">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ།_།</s>
  </p>
  <p id="143">
    <s id="143:1">ཤཱ་རིའི་བུ་འདི་ཇི་སྙམ་དུ་སེམས།_</s>
    <s id="143:2">ཁྱི་རོ་དེ་ལ་རིག་པར་བྱེད་དམ།_སྐྱོད་པར་བྱེད་དམ།_མངོན་པར་དགའ་བར་བྱེད་ན།_</s>
  </p>
  <p id="144">
    <s id="144:1">དེ་སྐྱེ་བོ་མང་པོས་བསྔགས་པར་བྱ་བ་ཡིན་ནམ།_</s>
    <s id="144:2">དེ་སྐད་ཅེས་བཀའ་སྩལ་པ་དང་།_</s>
    <s id="144:3">བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ།_།</s>
    <s id="144:4">བཅོམ་ལྡན་འདས་མི་དེ་ནི་བལྟ་བར་དཀའ་སྟེ།_དེ་ལ་བསྔགས་པར་ག་ལ་བགྱིད།_</s>
    <s id="144:5">དེ་སྐད་ཅེས་གསོལ་པ་དང་།_</s>
    <s id="144:6">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ།_།</s>
  </p>
  <p id="145">
    <s id="145:1">ཤཱ་རིའི་བུ་ཁྱི་རོ་དེ་ལ་འཁྱུད་པར་བྱེད་པའམ།_སྐྱོད་པར་བྱེད་པའམ།_མངོན་པར་དགའ་བའི་མི་དེ་ལ་ནི་དེ་བཞིན་གཤེགས་པ་བསྔགས་པ་མཛད་ཀྱི།_</s>
    <s id="145:2">གང་ཞིག་བུད་མེད་ཡུལ་གྱི་བཟང་མོ་ན་ཚོད་ལོ་བཅུ་དྲུག་ལོན་པའམ།_ལྷག་པ་ལྟ་བུ།_གཟུགས་བཟང་བ།_མཛེས་པ་བལྟ་ན་སྡུག་པ།_ནུ་མ་རྒྱས་པས་མཛེས་པ།_རྒྱན་གྱིས་བརྒྱན་པ།_ཤིན་ཏུ་གཞོན་པ།_རེག་ན་བདེ་བ།_ནད་དང་བྲལ་བ་དེ་ལ་ཐ་ན་</s>
    <s id="145:3">རྐང་པའི་མཐེ་བོས་རེག་པར་བྱེད་པའི་མི་དེ་ལ་ནི་</s>
    <s id="145:4">དེ་བཞིན་གཤེགས་པས་བསྔགས་པར་མི་མཛད་དེ</s>
  </p>
  <p id="146">
    <s id="146:1">ཤཱ་རིའི་བུ་ཡུལ་གྱི་བཟང་མོ་དེ་ལ་ཐ་ན་རྐང་པའི་མཐེ་བོས་རེག་པར་བྱེད་པའི་མི་གང་ཟག་དེ་ལྟ་བུ་དེ་ནི་ཤིན་ཏུ་སྨད་པར་བྱ་བ་ཡིན་ཏེ།_ཁྱི་རོ་དེ་ལ་འཁྱུད་པར་བྱེད་པའམ།_སྐྱོད་པར་བྱེད་པའམ།_མངོན་པར་དགའ་བར་བྱེད་པ་ནི་དེ་ལྟ་མ་ཡིན་ནོ།_།</s>
  </p>
  <p id="147">
    <s id="147:1">ཤཱ་རིའི་བུ་འདི་ཇི་སྙམ་དུ་སེམས།_</s>
    <s id="147:2">ཁྱི་རོ་ལ་འཁྱུད་པའམ།_རེག་པས་སེམས་ཅན་དམྱལ་བར་འགྲོ་བར་འགྱུར་རམ།_གསོལ་པ།_</s>
    <s id="147:3">བཅོམ་ལྡན་འདས་དེ་ནི་མ་ལགས་སོ།_།</s>
    <s id="147:4">བཀའ་སྩལ་པ།_ཤཱ་རིའི་བུ་འདི་ལྟར་དགེ་སློང་གིས་འདོད་པ་རྣམས་ལ་ཉེས་དམིགས་ཀྱི་འདུ་ཤེས་བསྐྱེད་པར་བྱའོ།_།</s>
  </p>
  <p id="148">
    <s id="148:1">ཤཱ་རིའི་བུ་ཇི་ལྟར་ན་དགེ་སློང་གིས་ལུས་ལ་ཉེས་དམིགས་ཀྱི་འདུ་ཤེས་བསྐྱེད་པར་བྱ་ཞེ་ན།_</s>
  </p>
  <p id="149">
    <s id="149:1">ཤཱ་རིའི་བུ་ལུས་འདི་ནི་གནོད་པ་མང་བའོ།_[32a]འཁྲུག་པ་མང་བའོ།_།</s>
  </p>
  <p id="150">
    <s id="150:1">ཤཱ་རིའི་བུ་བུད་མེད་ཀྱི་ལུས་ལ་ནི་སྐྱེས་པའི་ལུས་ལ་ཡོད་པ་ལྟ་བུ་མ་ཡིན་པ་ཆེས་ལྷག་པ་སྲིན་བུའི་ཚོགས་ཉི་ཤུ་རྩ་ལྔ་ཡོད་དེ།_</s>
  </p>
  <p id="151">
    <s id="151:1">ཤཱ་རིའི་བུ་བུད་མེད་ཀྱི་མགོ་ཀླད་པའི་ནང་ན་སྲིན་བུའི་ཚོགས་འཕྲོག་བྱེད་ཅེས་བྱ་བ་དག་ཡོད་དེ།_</s>
  </p>
  <p id="152">
    <s id="152:1">དེ་དག་བུད་མེད་ཀྱི་ཀླད་པ་ལ་ཟ་བར་བྱེད་དོ།_།</s>
  </p>
  <p id="153">
    <s id="153:1">ཤཱ་རིའི་བུ་བུད་མེད་ཀྱི་སྣའི་ནང་ན་སྲིན་བུའི་ཚོགས་ཁ་རྫོགས་ཞེས་བྱ་བ་དག་ཡོད་དེ།_</s>
  </p>
  <p id="154">
    <s id="154:1">དེ་དག་བུད་མེད་ཀྱི་ཁ་སྤུ་ལ་ཟ་སྟེ།_དེས་ན་བུད་མེད་ལ་ཁ་སྤུ་མི་སྐྱེའོ།_།</s>
  </p>
  <p id="155">
    <s id="155:1">ཤཱ་རིའི་བུ་བུད་མེད་ཀྱི་རྣ་ཁུང་ན་སྲིན་བུའི་ཚོགས་ཟ་བར་བྱེད་པ་ཞེས་བྱ་བ་དག་ཡོད་དེ།_</s>
  </p>
  <p id="156">
    <s id="156:1">དེ་དག་བུད་མེད་ཀྱི་རྣ་བ་ལ་ཟ་ཞིང་བུད་མེད་ཀྱི་རྣ་བ་འབིགས་པར་བྱེད་དོ།_།</s>
  </p>
  <p id="157">
    <s id="157:1">ཤཱ་རིའི་བུ་བུད་མེད་ཀྱི་མགྲིན་པའི་མཚམས་དང་མགོ་བོའི་མཚམས་ལ་སྲིན་བུའི་ཚོགས་ཞེན་བྱེད་ཅེས་བྱ་བ་དག་ཡོད་དེ།_</s>
  </p>
  <p id="158">
    <s id="158:1">དེ་དག་བུད་མེད་ཀྱི་རྣ་བ་ཟ་ཞིང་བུད་མེད་ཀྱི་རྣ་བ་འབིགས་པར་བྱེད་ལ་མིག་ཀྱང་རྣོ་བར་བྱེད་དོ།_།</s>
  </p>
  <p id="159">
    <s id="159:1">ཤཱ་རིའི་བུ་སྐྱེས་པའི་རྣ་བ་ལ་མི་འབིགས་ཀྱི་བུད་མེད་ཀྱི་རྣ་བ་ལ་འབིགས་སོ།_།</s>
  </p>
  <p id="160">
    <s id="160:1">ཤཱ་རིའི་བུ་བུད་མེད་ལ་སྲིན་བུའི་ཚོགས་ཨ་བ་རེ་བན་ཞེས་བྱ་བ་དག་ཡོད་དེ།_</s>
  </p>
  <p id="161">
    <s id="161:1">དེ་དག་རྟག་ཏུ་རྒྱུན་མི་འཆད་པར་བུད་མེད་ཀྱི་ཁ་ལ་ཟ་སྟེ།_</s>
  </p>
  <p id="162">
    <s id="162:1">དེས་ན་བུད་མེད་ཀྱི་མགུལ་དམའ་བ་ཡིན་ཏེ།_སྐྱེས་པ་ལ་ནི་དེ་ལྟ་བུ་མེད་དོ།_།</s>
  </p>
  <p id="163">
    <s id="163:1">བཟའ་བ་དང་བཅའ་བ་ཁར་བཅུག་མ་ཐག་ཏུ་ཐོག་མར་དེ་དག་ཟ་བར་བྱེད་དོ།_།</s>
  </p>
  <p id="164">
    <s id="164:1">དེ་དག་ཉལ་ཉིལ་བུད་མེད་ཀྱི་ནུ་མའི་ནང་དུ་འཇོག་སྟེ།_དེས་ན་བུད་མེད་ནུ་མ་འཕྱང་བ་ཡིན་ནོ།_།</s>
  </p>
  <p id="165">
    <s id="165:1">གང་གི་ཚེ་བུད་མེད་སྦྲུམ་པར་གྱུར་པ་དེའི་ཚེ་སྲིན་བུ་དེ་དག་ཀྱང་སྦྲུམ་པར་གྱུར་ཏེ།_</s>
  </p>
  <p id="166">
    <s id="166:1">དེས་ན་བུད་མེད་ཀྱི་ནུ་ཞོ་མང་བ་ཡིན་ནོ།_།</s>
  </p>
  <p id="167">
    <s id="167:1">ཤཱ་རིའི་བུ་བུད་མེད་ཀྱི་ལུས་ཀྱི་ནང་མངལ་གྱི་གནས་གང་ན་མངལ་ཡོད་པའི་ཕྱོགས་དེ་ན་</s>
    <s id="167:2">སྲིན་བུ་ཟད་པར་བྱེད་པ་དཔའ་བ་ཞེས་བྱ་བ་དག་ཡོད་དེ།_</s>
  </p>
  <p id="168">
    <s id="168:1">དེ་དག་སྲིན་བུ་རབ་ཏུ་ལྡག་བྱེད་ཅེས་བྱ་བ་དག་བསད་ནས་ཟའོ།_།</s>
  </p>
  <p id="169">
    <s id="169:1">དེ་དག་སྲིན་བུ་རབ་ཏུ་ལྡག་བྱེད་དེ་དག་མ་རྙེད་ན་དེ་དག་ཀྱང་འཆིའོ།_།</s>
  </p>
  <p id="170">
    <s id="170:1">སྲིན་བུའི་ཚོགས་དེ་གཉིས་ཀ་ཤི་སྟེ་མེད་པ་དང་།_ཕ་མ་འདུས་པ་ལས་མངལ་ཆགས་པར་འགྱུར་རོ།_།</s>
  </p>
  <p id="171">
    <s id="171:1">ཤཱ་རིའི་བུ་བུད་མེད་ཀྱི་ལུས་ལ་ལུས་ཀྱི་ནང་སྐྱེ་གནས་ཀྱི་སྒོ་ན་སྲིན་བུའི་ཚོགས་བཞི་ཡོད་དེ།_</s>
  </p>
  <p id="172">
    <s id="172:1">འདི་ལྟ་སྟེ།_མཆུ་མཆོག་[32b]ཅེས་བྱ་བ་དང་།_གོང་བུ་སྦེད་ཅེས་བྱ་བ་དང་།_རླུང་འབྱིན་ཅེས་བྱ་བ་དང་།_འདོད་ལེན་ཅེས་བྱ་བ་སྟེ།_</s>
  </p>
  <p id="173">
    <s id="173:1">དེ་དག་རྟག་ཏུ་རྒྱུན་མི་འཆད་པར་བུད་མེད་ཀྱི་ལུས་ལ་ཟ་སྟེ།_</s>
  </p>
  <p id="174">
    <s id="174:1">དེས་ན་བུད་མེད་ཉོན་མོངས་པ་རྣམས་ཀྱིས་ཤིན་ཏུ་འབར་བར་བྱས་ཏེ།_</s>
  </p>
  <p id="175">
    <s id="175:1">འདོད་པ་ཡོངས་སུ་སྤྱད་པས་མི་ངོམས་པ་ཡིན་ནོ།_།</s>
  </p>
  <p id="176">
    <s id="176:1">དེ་ལྟ་བས་ན་དེ་བཞིན་གཤེགས་པས་བུད་མེད་ཀྱི་སྐྱོན་ཆེས་ལྷག་པ་དེ་དག་མཁྱེན་ནས་</s>
    <s id="176:2">བསླབ་པའི་གཞི་ལྷག་པ་དང་བཅའ་བར་མཛད་དོ།_།</s>
  </p>
  <p id="177">
    <s id="177:1">ཤཱ་རིའི་བུ་ཆོས་ཀྱི་ཕུང་པོའི་ཆོས་ཀྱི་རྣམ་གྲངས་འདི་ཡང་དང་ཡང་དུ་འཁོར་བཞི་པོ་དག་ལ་སྟོན་ཅིག_།</s>
    <s id="177:2">དེ་ཅིའི་ཕྱིར་ཞེ་ན།_</s>
    <s id="177:3">འདོད་པ་རྣམས་ནི་སྨད་པར་བྱ་བ་ཡིན་པར་ཤེས་པར་འགྱུར།_ལུས་ནི་སྨད་པར་བྱ་བ་ཡིན་པར་ཤེས་པར་འགྱུར་བའི་ཕྱིར་རོ།_།</s>
  </p>
  <p id="178">
    <s id="178:1">ཤཱ་རིའི་བུ་དེ་ལྟར་ལུས་འདི་བཅོས་མ་ཡིན་པར་ཤེས་ནས་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་མ་གཏོགས་པར་སུ་ཞིག་འདོད་པ་རྣམས་ལ་སྟེན་པར་བྱེད་དེ་དེ་ ནི་གནས་མེད་དོ།_།</s>
  </p>
  <p id="179">
    <s id="179:1">ཤཱ་རིའི་བུ་དེ་ལྟ་བས་ན་ལུས་འདི་ལ་མངོན་པར་དགའ་བར་མི་བྱ།_</s>
  </p>
  <p id="180">
    <s id="180:1">ལྷག་པར་ཆགས་པར་མི་བྱའོ།_།</s>
  </p>
  <p id="181">
    <s id="181:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ་</s>
    <s id="181:2">བདེ་བར་གཤེགས་པས་དེ་སྐད་གསུངས་ནས་དེ་བཞིན་དུ་སྟོན་པས་གཞན་ཡང་འདི་སྐད་ཅེས་བཀའ་སྩལ་ཏོ།_།</s>
  </p>
  <p id="182">
    <s id="182:1">ལུས་ནི་མི་གཙང་ལས་བྱུང་སྟེ།_།</s>
  </p>
  <p id="183">
    <s id="183:1">རྟག་ཏུ་སྲོག་ཆགས་རྣམས་ཀྱང་གནས།_།</s>
  </p>
  <p id="184">
    <s id="184:1">གཅིན་དང་རྟུག་པས་རབ་གང་ན།_།</s>
  </p>
  <p id="185">
    <s id="185:1">དེ་ལ་བྱིས་པ་རབ་ཏུ་ཆགས།_།</s>
  </p>
  <p id="186">
    <s id="186:1">དགེ་སློང་ཕ་དང་དགེ་སློང་མ།_།དགེ་བསྙེན་ཕ་དང་དགེ་བསྙེན་མ།_།འདི་ཐོས་ནས་ནི་འདོད་ཆགས་འབྲལ།_།</s>
    <s id="186:2">འདོད་ཆགས་བྲལ་ནས་རྣམ་པར་གྲོལ།_།</s>
  </p>
  <p id="187">
    <s id="187:1">ཆོས་དང་ལྡན་པ་རྣམས་ལ་ནི།_།</s>
    <s id="187:2">ཉེས་པ་འདི་དག་ངས་མ་བསྟན།_།</s>
  </p>
  <p id="188">
    <s id="188:1">གང་དག་འདོད་ལ་ལོངས་སྤྱོད་པ།_།</s>
    <s id="188:2">དེ་དག་ལ་ནི་སྐྱོན་རྣམས་བཤད།_།</s>
  </p>
  <p id="189">
    <s id="189:1">སངས་རྒྱས་ཀྱིས་ནི་བསྟན་པ་བཞིན།_།</s>
    <s id="189:2">བུད་མེད་མཐོང་ན་སུ་རྟོག་སྟེ།_།</s>
  </p>
  <p id="190">
    <s id="190:1">ཡང་དག་བསྐུལ་བ་ཤེས་ནས་སུ།_།</s>
    <s id="190:2">མཁས་པ་དེ་དག་རྟོག་མི་བྱེད།_།</s>
  </p>
  <p id="191">
    <s id="191:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།_</s>
  </p>
  <p id="192">
    <s id="192:1">ཚེ་དང་ལྡན་པ་ཤཱ་རིའི་བུ་དང་།_ལྷ་དང་།_མི་དང་།_ལྷ་མ་ཡིན་དུ་བཅས་པའི་འཇིག་རྟེན་ཡི་རངས་ཏེ།_</s>
  </p>
  <p id="193">
    <s id="193:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།།_།།</s>
  </p>
  <p id="194">
    <s id="194:1">འཕགས་པ་ཆོས་ཀྱི་ཕུང་པོ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།_།།</s>
  </p>
  <p id="195">
    <s id="195:1">རྒྱ་གར་གྱི་[33a]མཁན་པོ་པྲཛྙཱ་བར་མ་དང་།_ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།_།</s>
  </p>
</text>
